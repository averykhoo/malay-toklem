^ <date>21.8.01</date>

^ Nilai semula ... definisi sebenar meritokrasi
^ Oleh : SALINA IBRAHIM
^ PELAKSANAAN meritokrasi secara berperingkat-peringkat dilihat sebagai ubat mujarab untuk memulihkan jati diri pelajar Melayu yang dikatakan semakin lesu. 
^ Namun seperkara yang perlu diambil perhatian , apakah definisi meritokrasi yang ingin diimplementasikan itu ?
^ Adakah meritokrasi sekadar dinilai pada kecemerlangan akademik dengan beroleh 5A dalam Ujian Pencapaian Sekolah Rendah ( UPSR ) , 10A dalam Penilaian Menengah Rendah ( PMR ) , 12A dalam Sijil Pelajaran Malaysia ( SPM ) , 5A dalam Sijil Tinggi Persekolahan Malaysia ( STPM ) , seterusnya bergraduat dengan ijazah kelas pertama di universiti ?
^ Tetapi pada masa yang sama , pelajar kaku aspek kemahiran hidup , hilang kemahiran sosial , buta konsep kendiri sehingga menggadaikan agama dan bangsa untuk kepentingan nafsu ?
^ Maka ketika itu , adakah mereka boleh dianggap menepati Falsafah Pendidikan Negara untuk melahirkan insan yang seimbang dan harmonis dari segi intelek , rohani , emosi dan jasmani ?
^ Tokoh akademik dan sejarawan terkenal , Prof.  Datuk Khoo Kay Kim dalam pertemuan dengan Utusan , baru-baru ini , berpendapat meritokrasi yang berasaskan akademik semata-mata hanya akan melahirkan pelajar yang hanya tahu menghafal , mengulanginya semula pada kertas peperiksaan tetapi tidak faham apa yang ditulis. 
^ Malah pelajar yang lahir dalam acuan meritokrasi sebegini , dakwanya , akan mempunyai minda tertutup dan tidak melihat peranan menyoal dan melahirkan idea bernas adalah sesuatu yang perlu. 
^ `` Wajarkah kita uji mereka dalam aspek akademik tetapi tidak dalam aspek lain ? ^ Adakah orang yang cemerlang akademik sahaja yang dihormati ? ''  soalnya kembali. 
^ Beliau melihat segala kelemahan ini berpunca daripada kelemahan pelaksanaan kurikulum yang menekankan kecemerlangan akademik semata-mata. 
^ Antaranya ada guru sekolah begitu ghairah menghabiskan sukatan pelajaran tanpa mempedulikan pelajarnya faham atau tidak. 
^ Malah ramai guru yang `` tidak bersedia ' berdepan dengan pelajar yang lebih terkedepan bidang pengetahuan mereka . 
^ Begitu juga sosiobudaya masyarakat yang melabelkan `` kurang ajar ' kepada anak muda yang banyak bertanya , turut menyumbang kepada situasi ini. 
^ Natijah daripada `` tidak faham ' , maka lahirlah pelajar golongan pak turut yang begitu mudah merosakkan diri dengan dadah atau terpesong akidah kerana Black Metal. 
^ Meritokrasi
^ Sehubungan itu Khoo menyarankan , jika benar semua pihak serius ingin melaksanakan meritokrasi yang boleh melahirkan pelajar yang seimbang antara fizikal dan rohani , maka satu sistem baru untuk menilai pelajar haruslah digubal. 
^ `` Ia merangkumi sistem yang boleh membantu pelajar berfikir secara kreatif , mencungkil bakat semula jadi mereka dan membantu mereka menjadi matang , yang tidak berdasarkan peperiksaan semata-mata , ''  katanya. 
^ Namun beliau tidak menafikan bahawa penstrukturan semula ini akan menjadikan sistem pendidikan negara kelihatan lebih cerewet. 
^ `` Tapi ini sahaja jalannya jika kita serius ingin membantu negara , ''  tegasnya. 
^ Seperkara yang perlu diambil perhatian dalam keghairahan melaksanakan meritokrasi , jangan pula semua pihak terlepas pandang akan nasib pelajar luar bandar yang dikatakan masih tidak dapat duduk sama rendah dan berdiri sama tinggi dengan pelajar sekolah bandar. 
^ Malah ramai pihak sebelum ini pernah melahirkan kebimbangan bahawa meritokrasi bakal mengetepikan pelajar luar bandar jika tidak dilakukan secara berhati-hati. 
^ Sehubungan itu , Dekan Fakulti Sains Kognitif dan Pembangunan Manusia , Universiti Pendidikan Sultan Idris ( UPSI ) , Prof.  Madya Dr.  Jabar Johari , berpandangan pelaksanaan meritokrasi berperingkat-peringkat merujuk kepada proses `` pemulihan ' pelajar Melayu yang bermula dari peringkat sekolah. 
^ Sejajar dengan dasar Rancangan Malaysia Kelapan ( RMK8 ) yang antaranya menekankan kepada pengetahuan teknologi maklumat dan komunikasi ( ICT ) , pengenalan konsep sekolah bestari dan sasaran kerajaan mengijazahkan semua guru menjelang tahun 2005 , diharap akan memberi nafas baru kepada pelajar luar bandar untuk bersaing dalam sistem meritokrasi. 
^ Kebaikan sistem ini pada hemat Dr.  Jabar , bukan sekadar meramaikan pelajar Melayu yang lulus peperiksaan tetapi juga cemerlang. 
^ Namun tegasnya , antara kuantiti dengan kualiti , yang manakah pilihan kita ?
^ `` Adakah kita mahu tambah kuantiti tetapi belum terjamin kualiti atau meningkatkan kualiti tetapi tidak mencapai kuantiti yang dikehendaki ? '' 
^ `` Sasaran yang paling ideal , tentu sahaja kuantiti yang berkualiti . ^ Itu yang utama jika kita betul-betul ikhlas mahu menolong bangsa Melayu , ''  jelasnya. 
^ `` Jangan tunggu sampai mereka masuk matrikulasi , baru sibuk-sibuk nak suruh cemerlang tentulah tak kena , ''  ujarnya lagi. 
^ Beliau mengakui , mengubah manusia bukan proses sehari dua tetapi memerlukan tempoh jangka panjang berserta usaha konkrit dan berani. 
^ Jika dinilai pada kuantiti , pelajar Melayu sepatutnya tidak bermasalah untuk bersaing berikutan mereka jauh mendahului pelajar bukan Melayu di sekolah kebangsaan ( SK ) dan sekolah menengah kebangsaan ( SMK ). 
^ Menurut statistik , daripada 4.8 juta pelajar SK dan SMK , 4.1 juta ( 85.30 peratus ) adalah pelajar berketurunan Melayu. 
^ Pelajar berketurunan Cina hanya berjumlah 609 , 673 orang ( 12.8 peratus ) , sementara pelajar berketurunan India sekitar 1.9 peratus atau 91,085 orang sahaja. 
^ Jadi , di manakah silapnya jika pelajar Melayu masih gagal bersaing sekalipun mereka belajar dengan guru yang sama , sekolah yang sama dan buku teks yang sama dengan pelajar bukan Melayu yang lain ?
^ `` Sedikit sebanyak , ini berpunca daripada mentaliti orang Melayu sendiri , ''  akui Dr.  Jabar. 
^ Contoh paling mudah katanya , mengapa pelajar Melayu gagal beroleh A dalam mata pelajaran Bahasa Melayu yang merupakan bahasa ibunda sendiri tetapi pelajar kaum lain boleh beroleh cemerlang A ?
^ `` Inilah sikap orang kita yang mengambil mudah terhadap perkara yang kita rasa milik kita , sama seperti sesetengah kita mengambil mudah urusan agama sendiri , ''  jelasnya. 
^ Meritokrasi bukan satu-satunya langkah berkesan untuk mengatasi isu kelesuan pelajar Melayu.  
^ Tetapi paling penting , ia harus disusuli pelbagai tindakan positif lain bagi memperkasakan usaha mengukuhkan kecemerlangan mereka. 
^ Antara yang dicadangkan oleh Dekan Sekolah Sains Kognitif dan Pendidikan , Universiti Utara Malaysia ( UUM ) , Prof.  Datin Dr.  Noran Fauziah Yaakub ialah mengeratkan kerjasama antara komuniti dengan institusi pendidikan. 
^ Beliau berkata , di Amerika Syarikat ( US ) umpamanya , kerjasama komuniti menjadi insentif yang boleh memotivasikan pelajar. 
^ Pelajar cemerlang biasanya diberikan `` pengiktirafan ' melalui surat khas yang ditandatangani oleh presiden sendiri , yang mana usaha ini dilakukan dengan inisiatif pihak universiti. 
^ `` Sudah tentu pelajar terbabit bangga mendapat pengiktirafan . ^ Saya pasti , Perdana Menteri kita sendiri tentu mahu tahu siapa pelajar cemerlang kita . ^ Tapi tak banyak pihak yang berinisiatif begitu , ''  ujarnya. 
^ Lazim masyarakat mengutuk pelajar yang `` rosak ' tetapi beliau turut mempersoalkan berapa ramai pelajar pintar yang mendapat pengiktirafan ?
^ Kerana itu , katanya , ada pelajar beranggapan tidak perlu bersungguh-sungguh kerana sama ada mereka pemegang ijazah kelas pertama , kedua atau ketiga , gaji yang diperoleh selepas bekerja sama sahaja. 
^ Beliau menegaskan , sistem ganjaran bukanlah ibarat `` gula-gula ' untuk mengumpan si anak kecil , sebaliknya insentif sebagai mengharga usaha keras mereka memperolehi kecemerlangan. 
^ Namun yang pasti , bercakap mengenai kecemerlangan kaum Melayu memang tiada kesudahannya sekiranya mereka sendiri tidak berinisiatif untuk memajukan diri. 
^ Merdekalah negara selama 1000 tahun pun , jika tiada azam dan usaha , tiada gunanya bumi dipijak dan langit yang dijunjung. 

