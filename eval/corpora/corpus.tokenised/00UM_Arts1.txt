^ <date>7.3.00</date>
^ Pembudayaan ala Astro
^ Oleh : KU SEMAN KU HUSSAIN
^ DASAR Kebudayaan Kebangsaan ( 1971 ) telah menggariskan tiga prinsip utama sebagai kerangka untuk menghadapi proses pembudayaan yang berlaku dalam pelbagai cara . ^ Ini termasuklah penyerapan budaya luar menerusi media elektronik apabila ia menjadi menu sosial masyarakat abad ke -21 . 
^ Dasar ini tidaklah terlalu sukar untuk diikuti kerana ia begitu toleran dengan keperluan masayarakat majmuk yang mempunyai latar budaya yang berbeza . 
^ Kelonggaran dalam Dasar Kebudayaan Kebangsaan adalah kewarasan kita mendepani proses pembudayaan selagi ia tidak memudaratkan . 
^ Dasar ini wajar terus dijadikan sempadan bagi negara yang sedang membangun seperti Malaysia untuk menangkis penjajahan media menerusi teknologi maklumat yang canggih . 
^ Kalau ditinjau kembali satu daripada tiga prinsip utama Dasar Kebudayaan Kebangsaan iaitu ''berteraskan kebudayaan rakyat rantau ini '' , maka wajarlah mereka yang menyoal apa pula pertimbangan stesen TV Astro lebih cenderung kepada produk berbentuk berita dan drama dari China dan India ?
^ Apakah dasar langit terbuka yang membawa kita mewujudkan Koridor Raya Multimedia ( MSC ) dan kemudian perkampungan hiburan ( E-Village ) mewajarkan prinsip utama Dasar Kebudayaan Kebangsaan diabaikan ?
^ Definisi ''rantau ini '' dalam Dasar Kebudayaan Kebangsaan ialah Malaysia , Indonesia , Filipina , Singapura , Brunei , Thailand serta kepulauan Selatan Pasifik . 
^ Dasar langit terbuka bukanlah lesen untuk Astro menjadi ''pintu laluan masuk '' segala bentuk budaya seterusnya bertapak dalam pemikiran masyarakat tempatan . ^ Dalam soal ini Astro yang mempelopori dasar langit terbuka menerusi media TV tidak sahaja perlu berfikir bagaimana mengisi keterbukaan malah memikirkan kaedah memanfaatkannya . 
^ Kerana mengabaikan dasar yang telah dipersetujui dan diwartakan sebagai landasan untuk menghadapi segala bentuk penjajahan budaya , maka ada pihak tidak merasa janggal menyajikan sesuatu yang berbau cauvinis kepada sesuatu kaum . 
^ Astro kelihatan tidak peka dengan kehendak masyarakat pelbagai kaum dan latar budaya di negara ini apabila ia bertindak menjadi pemangkin kepada proses pembudayaan yang menjurus kepada cauvinis Cina dan India . ^ Kalau diteliti secara mendalam produk yang bercorak drama dari Hong Kong , Taiwan dan China adalah manifestasi sosial yang dieksport ke negara ini . 
^ Malah drama dari Hong Kong dan Taiwan memang dikenali dengan tema jenayah dunia gangsterisme . 
^ Ini bukanlah nilai yang baik untuk sajian masyarakat yang mengamalkan keharmonian dan mendaulatkan undang-undang . ^ Malah tidak boleh disamakan nilai masyarakat Cina di Taiwan , Hong Kong atau China dengan di negara ini yang telah melalui satu proses penerapan budaya Malaysia . ^ Ini yang membuatkan keresahan sesetengah kalangan masyarakat apabila generasi muda yang terawang-awangan memilih nilai luar sebagai landasan mereka . 
^ Kalau generasi sebelum Perang Dunia Kedua merasakan pengalaman pahit penjajahan ketenteraan yang dilakukan oleh British dan Jepun di negara ini , penjajahan media pula memberikan kesan jangka panjang kepada negara membangun . 
^ Kerana itu apa yang berlaku di Astro yang menyediakan empat saluran yang memuatkan produk dari China , Hong Kong dan Taiwan termasuk berita-berita yang bersifat tempatan di negara berkenaan adalah salah satu daripada penjajahan baru yang membimbangkan . 
^ Bagaimanapun telah mengemukakan produk-produk yang membina seperti dokumentari National Geographic , Discovery dan filem-filem klasik bermutu yang jauh lebih baik daripada stesen TV tempatan . 
^ Produk begini memang diperlukan oleh masyarakat negara ini yang ketandusan produk siaran yang menitikberatkan aspek penyelidikan dan pendidikan . 
^ Tetapi agak mengecewakan apabila Astro menyediakan empat saluran yang dimuatkan dengan produk beridentiti Cina ; TVBS Asia , AEC , Phoenix dan Wah Lai Toi . ^ Di TVBS Asia terdapat slot berita Mid Day Headlines , EAC dengan In E-News . ^ Lain-lain slot berita semasa ialah Chat Room dan Super Sunday . 
^ Astro pula tidak mewujudkan penerbitan berita sendiri setelah bahagian berita stesen TV itu dibubarkan . ^ Ini bermakna pelanggan Astro ketandusan berita-berita tempatan yang tentunya menjurus kepada pembangunan sosio ekonomi dan politik setempat . 
^ Kayu ukur kekuatan dan prinsip sesebuah stesen TV ditentukan oleh kemantapan berita-beritanya . ^ Kalau melihat dalam konteks ini , Astro tidak memerlukan ia memperlihatkan pendirian terhadap negara ini sebaliknya menyalurkan berita dari luar terutama China yang tidak relevan dengan nilai tempatan . 
^ Ia bukan lagi memenuhi keperluan maklumat kepada masyarakat di negara ini kerana isi kandungan produk siaran boleh memberi kesan psikologi yang negatif kepada golongan remaja . 
^ Penjajahan ini memberikan kesan yang panjang dan boleh menggugat semangat nasional masyarakat pelbagai kaum serta meresahkan masyarakat Cina negara ini . ^ Melahirkan kebimbangan apabila Astro memberi laluan kepada empat saluran Cina tidak bererti sengaja mencetuskan sentimen kaum kerana ini juga keresahan masyarakat Cina Malaysia yang menghayati budaya negara ini . 
^ Malah empat saluran Cina di Astro yang disiarkan 24 jam secara berulang-ulang melampaui tuntutan maklumat yang diperlukan oleh pelanggan Astro sendiri . ^ Sebaliknya ini kelihatan seperti menyogokkan suatu nilai pemikiran untuk mengubah sesuatu keadaan . 
^ Harus diingat penjajahan media akan membawa kepada penjajahan budaya dan akhirnya menjajah pemikiran masyarakat dalam membuat sesuatu keputusan . ^ Apabila pemikiran sesuatu bangsa dijajah , mereka akan lebih cenderung menjadi pak turut daripada memperlihatkan pendirian dalam sesuatu perkara . 
^ Toleran kerajaan mewujudkan dasar langit terbuka tidak seharusnya digunakan di luar batas kewajaran . ^ Dasar langit terbuka tidak bererti membuka diri kepada nilai asing yang buruk dan memberikan kesan negatif terhadap proses pembudayaan kebangsaan yang menjadi penentu kepada pembangunan sosioekonomi dan politik . 
^ Ketika ini Astro dilanggan oleh 300,000 pelanggan yang sebahagian besarnya terdiri daripada rakyat negara ini . ^ Hanya sebilangan kecil sahaja dari Brunei dan Filipina . ^ Ini bermakna produk siaran yang menjurus kepada cauvinis Cina hanya ditujukan kepada pelanggan di negara ini . 
^ Apa perlunya berita tentang perkembangan politik , sosial dan budaya di Tanah Besar China yang kita tahu mempunyai saki-baki ideOlogi komunis ? ^ Apakah drama-drama yang menjurus kepada dunia gangsterisme di Hong Kong dan Taiwan menepati dasar kebudayaan negara ini ?
^ Biarpun abad 21 adalah dunia tanpa sempadan tetapi Astro perlu menyedari tanggungjawab sosial untuk menyajikan sesuatu yang bermakna dan ini boleh dipraktikkan menerusi media TV . 
^ Tokoh budaya , Datuk Hassan Ahmad pernah mengingatkan bahawa penjajahan pemikiran akan berlaku pada abad ke-21 jika kita tidak berhati-hati . 
^ Ini bermakna teknologi memungkinkan kemudahan mendapat maklumat dan pada masa yang sama ia memudahkan penjajahan budaya kalau tidak ditangani dengan bijak . ^ Tanpa menolak nilai berita , Astro juga perlu menguruskan berita dengan bijak supaya tidak terkeluar daripada kehendak masyarakat . 
^ Tanpa membesar-besarkan berita pergolakan politik dan sosial di China , Hong Kong dan Taiwan tidak bermakna pemikiran masyarakat negara ini tertutup kepada dunia yang global . 
^ Barangkali ada yang menganggap angka 300,000 pelanggan adalah kecil berbanding 2.4 juta pemilik TV di negara ini . ^ Tetapi kestabilan politik dan ekonomi memungkinkan TV berbayar seperti Astro menjadi budaya baru masyarakat negara ini . 
^ Bayangkan kalau suatu masa nanti separuh daripada pemilik TV adalah pelanggan Astro . ^ Pada ketika itu mereka bebas membuat pilihan sama ada mahu menonton berita tempatan atau berita dari China , Hong Kong , Taiwan atau India . 
^ Kalau dasar Astro seperti sekarang ini berterusan dan kita mentafsir langit terbuka itu kebebasan memperoleh maklumat , sanggupkah kita mendepani rangsangan daripada ledakan-ledakan yang berbau perkauman di luar negara menapak di negara ini ?
^ Tetapi Astro masih belum terlewat untuk membetulkan keadaan . ^ Malah Astro tidak harus membiarkan isu ini menenggelamkan khidmat Astro yang berfaedah kepada masyarakat negara ini memanfaatkan dasar langit terbuka . 

