^ <date>6.7.00</date>
^ Jati diri perundangan
^ Oleh : NOOR AZAM SHAIRI
^ CERITA tentang common law Malaysia bukan satu perkara baru . ^ Ia pernah hangat dibincangkan di kalangan masyarakat pada pertengahan 1990-an dulu , dan kini isu itu terdengar semula . 
^ Dalam wawancara dengan Mingguan Malaysia baru-baru ini , Menteri di Jabatan Perdana Menteri , Datuk Rais Yatim menyuarakan tentang perlunya Malaysia mempunyai ''tuangan undang-undang sendiri ' '. 
^ Rais yang memegang portfolio hal ehwal undang-undang memberitahu pihaknya sedang meneliti cadangan untuk meminda Akta Undang-Undang Sivil 1956 . ^ Ia sebagai landasan awal usaha mewujudkan common law acuan Malaysia. 
^ ''Sebenarnya tak diusik-usik akta itu , akhir sekali tahun 1984 . ^ Sebenarnya itu gateway kita . ^ Kalau kita tidak pinda itu , common law Malaysia tidak wujud , ''  katanya. 
^ Rais mengaku bahawa kajian untuk meminda Akta Undang-Undang Sivil 1956 kini menjadi keutamaannya . ^ Beliau berharap ia dapat disiapkan pada hujung tahun ini sebelum boleh dikemukakan untuk pertimbangan kabinet. 
^ ''Tetapi sebelum itu , saya hendak mengajak para hakim , ahli akademi dan Jabatan Peguam Negara berbincang secara akademik khusus tentang akta itu , insyaAllah , ''  katanya. 
^ Menyentuh soal akademik , kita cepat teringat kepada Allahyarham Prof.  Tan Sri Ahmad Ibrahim yang banyak menulis makalah dan membentangkan kertas kerja mengenai isu tersebut. 
^ Kertas kerjanya bertajuk Common Law di Malaysia yang dibentangkan dalam Seminar Kebangsaan Undang-Undang pada 24 Jun 1989 misalnya , cukup komprehensif . 
^ Dalam kertas kerjanya itu , beliau ada mencadangkan bagaimana bentuk pindaan yang perlu dilakukan terhadap Seksyen 3 dan 5 Akta Undang-Undang Sivil 1956. 
^ ''Kita perlu mengadakan common law untuk seluruh Malaysia tetapi Akta Undang-Undang Sivil 1956 tidak menolong kita mencapai hasrat itu , ''  kata Ahmad Ibrahim. 
^ Menurut Seksyen 3 akta yang kontroversi itu , undang-undang yang dikenakan di Semenanjung Malaysia , Sabah dan Sarawak , kalau tidak ada undang-undang bertulis yang berkenaan , adalah berbeza. 
^ Di Malaysia Barat , undang-undang yang akan dikenakan ialah common law England dan kaedah ekuiti yang ditadbir di England pada 7 April 1956. 
^ Di Sabah , undang-undangnya ialah common law England dan kaedah ekuiti bersama dengan statut pemakaian am seperti yang ditadbirkan atau berkuat kuasa di England pada 1 Disember 1951. 
^ Di Sarawak pula , undang-undangnya sama seperti di Sabah tetapi yang ditadbirkan dan berkuat kuasa pada 12 Disember 1949. 
^ ( Common law England ialah koleksi undang-undang yang dibangunkan melalui keputusan hakim-hakim bersumberkan kepada adat resam Inggeris . ^ Apabila timbul masalah yang sama kemudian , seseorang hakim akan melihat kepada keputusan hakim-hakim yang terdahulu sebelumnya . ^ Melalui cara itu , undang-undang yang berkembang itu menjadi serupa , lazim atau common ). 
^ Seksyen 5 pula membenarkan pemakaian seluruh undang-undang perdagangan yang ditadbir di England , melainkan jika terdapat undang-undang tempatan. 
^ ''Kata-kata undang-undang seperti itu menyekat kita , ''  kata Rais. 
^ Dengan penuh hormat , itulah juga perkara yang dibangkitkan kira-kira lima tahun yang lepas oleh Datuk Seri Syed Hamid Albar yang ketika itu menjadi Menteri Undang-Undang. 
^ Apa yang lebih menarik , laporan ketika itu menyebut bahawa kabinet telah bersetuju kemungkinan Akta Undang-Undang Sivil 1956 dipinda bagi memberi laluan kepada usaha mewujudkan common law Malaysia. 
^ Syed Hamid ketika itu dipetik berkata , adalah sangat tidak munasabah undang-undang negara ini masih terikat kepada undang-undang British walaupun kita telah lama merdeka . ^ Katanya , tumpuan harus diberikan kepada usaha untuk membangunkan undang-undang dan jurisprudens Malaysia. 
^ Untuk itu , satu jawatankuasa khas 20 anggota yang dibarisi pakar undang-undang telah dibentuk bagi mengkaji pemakaian common law di negara ini . ^ Apabila Kementerian Undang-Undang dibubar tidak lama selepas itu , isu common law Malaysia turut sama terkubur dan reda begitu saja . ^ Tetapi sekarang ia timbul semula. 
^ Oleh itu , sekiranya diteliti dengan lebih dekat perkembangan isu itu ketika Syed Hamid memegang portfolio hal ehwal undang-undang kira-kira lima tahun lalu , Rais tidak menghadapi jalan sukar untuk menzahirkan cita-cita common law Malaysia tersebut. 
^ Beliau mungkin boleh bermula dengan jalan yang telah dirintis dan ditinggalkan oleh Syed Hamid . ^ Difahamkan , jawatankuasa tersebut telah siap menjalankan kajian awal dan laporannya telah diserahkan kepada kementerian berkenaan. 
^ Sebagai awalan , kalau pun sebenarnya belum ada laporan , Rais boleh merujuk sekian banyak makalah dan kertas kerja yang telah ditulis oleh para sarjana undang-undang kita . ^ Hasilnya pasti tidak jauh berbeza . 
^ Ahmad Ibrahim misalnya , dalam makalah yang sama telah mencadangkan dengan jelas dan terperinci pindaan yang sepatutnya dibuat bagi membuka jalan kepada usaha mewujudkan common law Malaysia. 
^ Dalam pada itu , beberapa orang pakar undang-undang seperti Prof.  R.H.  Hickling dan seorang hakim mahkamah tinggi pula sependapat bahawa bahasa Melayu harus dijadikan bahasa perundangan bagi membolehkan pembinaan common law Malaysia yang berkesan. 
^ Alhamdulillah , Rais juga mengakui masalah itu dan berkata , kajian terhadap Akta Undang-Undang Sivil 1956 itu merangkumi kemungkinan mengutamakan bahasa Melayu sebagai bahasa undang-undang. 
^ ''Di situ harus kita masukkan terus perlunya bahasa Melayu jadi bahasa dokumen , bahasa mahkamah dan segala perjanjian , ''  kata Rais. 
^ Dari sudut yang lain , pensyarah undang-undang Universiti Kebangsaan Malaysia ( ketika itu ) , Prof.  Mohammed Imam pernah menggariskan syariah Islam dan adat resam Melayu sebagai teras pembentukan common law Malaysia. 
^ Alasan beliau , asal sejarah undang-undang yang dipakai di negara ini sebelum kedatangan penjajah jelas berteraskan agama Islam .  ^ Selebihnya , kata beliau , majoriti penduduk negara ini adalah Melayu dan beragama Islam. 
^ Mohammed Imam seterusnya berhujah dengan panjang lebar bagaimana pembentukan common law Malaysia perlu juga mengambil kira idea dan nilai yang dipegang oleh masyarakat majmuk negara ini. 
^ Apa yang beliau maksudkan ialah undang-undang adat bumiputera di Sabah dan Sarawak , nilai serta peraturan ajaran agama lain dan budaya murni mereka di samping common law Inggeris dan ekuiti tadi. 
^ Selain itu , Mohammed Imam turut mencadangkan nilai-nilai sejagat yang ditentukan oleh badan dunia serta nilai-nilai , peraturan dan budaya dari sistem perundangan lain yang dapat diterima oleh masyarakat di negara ini. 
^ Dalam konteks itu , Rais memuji keberanian hakim-hakim di negara ini yang mahu menerima adat sebagai sumber perundangan negara . ^ Beliau merujuk kepada keputusan Mahkamah Rayuan yang dibuat sehari sebelum wawancara itu. 
^ Dalam keputusan penting itu , mahkamah tersebut menerima perkahwinan yang dilangsungkan mengikut upacara dan adat istiadat Cina sebagai sah di sisi undang-undang walaupun ia tidak didaftar seperti yang diperuntukkan oleh akta Parlimen. 
^ ''Ia membawa kita kepada sahsiah kemalaysiaan kita sendiri , ''  kata Rais , dan menambah keputusan seperti itu ''membawa kita balik ke pangkal ' '. 
^ Bagaimanapun , beliau mengakui bahawa perubahan seperti itu tidak boleh dibiarkan berlaku secara tidak formal . ^ Maksud beliau , tidak boleh diletakkan harapan kepada hakim saja untuk melakukan perubahan. 
^ ''Kita perlu membuat sedikit sebanyak langkah-langkah formal , ''  ujar beliau , sambil membayangkan satu Suruhanjaya Pembaharuan Undang-Undang bagi mengkaji semua undang-undang sedia ada perlu dibentuk. 
^ Beliau turut membuat pemerhatian bahawa masih ada undang-undang tinggalan British yang masih berkuat kuasa di negara ini walaupun hakikatnya , ia sudah tidak dipakai di sana. 
^ Justeru , agenda mewujudkan common law Malaysia dan undang-undang berteraskan jati diri sebuah negara yang merdeka dan berdaulat adalah satu usaha murni lagi ideal yang perlu dihidupkan semula. 
^ Jalan yang dirintis oleh Syed Hamid satu ketika dulu wajar disambung semula , dan ini bukan tugas Rais seorang tetapi tanggungjawab semua yang pakar dalam undang-undang. 

