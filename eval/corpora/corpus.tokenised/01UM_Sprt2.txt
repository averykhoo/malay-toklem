^ <date>5.3.01</date>
^ Malaysia dibelasah - Khairil pula kena kad merah
^ Qatar ...  5 Malaysia ...  1
^ Daripada : A.  JAILANI ABDULLAH
^ HONG KONG - Pasukan bola sepak negara menerima igauan buruk apabila dibelasah 5-1 oleh pasukan pilihan , Qatar dalam perlawanan pembukaan pusingan kelayakan Piala Dunia kumpulan Tiga Asia di Stadium Hong Kong , Causeway Bay , di sini semalam. 
^ Meskipun berjaya mengejutkan lawan dengan gol pendahuluan menerusi jaringan Rosdi Talib seawal minit kesembilan cabaran Malaysia longlai pada babak berikutnya. 
^ Tambah mengecewakan apabila pemain pertahanan , Khairil Zainal pula menjadi korban kad merah apabila dia menepis bola di depan garisan gol. 
^ Pemain tengah , Rosdi meletakkan Malaysia di hadapan menerusi sepakan percuma setelah penyerang muda , Akmal Rizal Rakhli dijatuhkan berhampiran kotak penalti. 
^ Jaringan Rosdi ibarat menjolok sarang tebuan . ^ Qatar bingkas dengan gol penyamaan pada minit ke-10 menerusi tandukan penyerang tinggi lampai , Mohamed Salem El-Enazi di depan pintu gol selepas menerima bola hantaran lintang Mubarak Mostafa Fazli. 
^ Salem , satu-satunya pemain Qatar yang beraksi dengan kelab luar negara , Al-Wadh di Amiriah Arab Bersatu , mencipta hatrik apabila menjaringkan dua lagi gol pada minit ke-37 dan 59. 
^ Dua lagi gol Qatar disumbangkan oleh Mubarak Mustofa menerusi sepakan penalti pada minit ke-52 dan tandukan Jassim Yousuf Al-Tamimi di dalam kawasan gol 15 minit sebelum permainan tamat. 
^ Malaysia bermain dengan agak baik pada babak pertama walaupun kurang senang dengan banyak keputusan penjaga garisan yang tidak mengangkat bendera apabila penyerang lawan ofsaid. 
^ Bagaimanapun , sepakan penalti yang disempurnakan oleh Mubarak setelah tangan Khairil terkena bola pada minit ke-52 menjadi detik kemusnahan semangat juang skuad negara. 
^ Penjaga gol skuad negara , Mazelan Wahid nyata gugup beraksi dalam perlawanan antarabangsa pertamanya sejak Sukan SEA Chiang Mai 1995 dan banyak membuat kesilapan. 
^ Penjaga gol Sarawak itu bagaimanapun tidak boleh menjadi sasaran kritikan kerana dia hanya dipanggil tiga hari sebelum skuad negara berlepas ke sini , menggantikan Azram Aziz dan Kamarulzaman Hassan yang disingkirkan akibat masalah disiplin. 
^ `` Mazelan banyak membuat kesilapan , tetapi saya tidak mahu bercakap banyak mengenainya kerana dia hanya dipanggil pada saat-saat akhir , ''  kata jurulatih negara , Allan Harris selepas perlawanan. 
^ Beliau memuji permainan anak buahnya pada babak awal yang menurutnya dimusnahkan oleh keputusan penjaga garisan yang tidak profesional. 
^ `` Kita bermain dengan baik pada separuh masa pertama tetapi penjaga garisan tidak profesional . ^ Banyak kali penjaga garisan tidak mengangkat bendera apabila pemain-pemain Qatar berada dalam keadaan ofsaid , ''  kata Harris. 
^ Beliau bagaimanapun mengakui Qatar bermain dengan baik sesuai dengan diri mereka yang menjadi pilihan utama kumpulan ini. 
^ `` Saya tidak terkejut dengan keputusan ini kerana kita tahu Qatar memang pasukan yang kuat . ^ Bagaimanapun perlawanan ini baik untuk pendedahan kepada pemain-pemain muda , ''  kata Harris yang menggantikan V.  Saravanan dan Anuar Jusoh dengan dua pemain muda , Jaafar Salleh dan Gilbert Cassidy. 
^ Harris tidak menurunkan penyerang senior , Rusdi Suparman sebaliknya menggandingkan Hairuddin Omar dengan penyerang berusia 19 tahun , Akmal Rizal Ahmad Rakhli , yang jarang mendapat bola. 
^ Ini perlawanan antarabangsa pertama Akmal , pemain dari Kedah yang menimba pengalaman dengan kelab Perancis , FC Haguenau sejak hujung 1999. 
^ MALAYSIA - Mazelan Wahid , B.  Rajanikandh , Ahmad Shahrul Azhar Sofian , Hairuddin Omar , Akmal Rizal Rakhli , Anuar Jusoh ( Gilbert Cassidy ) , Khairil Zainal , Rosdi Talib , V.  Saravanan ( Jaafar Salleh ) , Bahtiar Othman , Mohd.  Shukor Adan. 
^ QATAR - Amer Abdulrahman Al-Kaabi , Mubarak Mostafa Fazli , Dahi Saad Al-Naemi , Jassim Yousuf Al-Tamimi , Mohamed Salem El-Enazi ( Meshal Abdullah B.M Abdulla ) , Saoud Fath Al-Kathiri , Saad Sattam Al-Shammari , Yousuf Adam Mahmoud , Waleed Hamza Rasoul , A-Rahman Mahmoud Mohd. , Abdulaziz Hassan Bujaloof ( A-Nasser Ali Al-Obaidly ) . ^ - Utusan
