^ Kebebasan perlu ada had
^ Oleh MOHD.  HATTA SAID
^ Apabila kerajaan menguatkuasakan peraturan kepada setiap program ceramah supaya memohon kebenaran dan permit , terdapat pelbagai pihak memberi pendapat pro dan kontra . ^ Suruhanjaya Hak Asasi Malaysia ( Suhakam ) berpendapat ia menyekat kebebasan dan hak asasi , manakala parti Pas menyifatkan tindakan tersebut sebagai tidak demokrasi dan menyekat rakyat daripada bersuara. 
^ Pendapat kedua-dua pihak ini masing-masing mempunyai hujah tersendiri . ^ Bagaimanapun penulis berpendapat , mereka berhujah dalam konteks yang idealistik bukan berasaskan realiti , kesesuaian dan sifat praktikalnya dalam sistem politik dan sistem bermasyarakat yang sebenar. 
^ Pada pendapat saya , bercakap atas sesuatu bersandarkan ideal adalah hampir sama dengan berangan-angan kosong kerana yang ideal itu amat susah untuk dicapai seratus peratus . 
^ Secara analoginya , semua kerajaan inginkan semua rakyatnya makmur dan baik pekerti . ^ Tetapi pada hakikatnya tiada mana-mana negara pun mampu mencapai impian itu . 
^ Penafsiran kepada konsep kebebasan dan hak asasi juga adalah sesuatu yang subjektif dan saling bertentangan mengikut perspektif individu dan parti politik . ^ Oleh itu perbahasan mengenai kebebasan tanpa bersandarkan realiti , adalah satu perbincangan yang sia-sia dan tidak berkesudahan . ^ Justeru , kita harus membuka minda yang waras untuk berbahas bersandarkan realiti. 
^ Pada pendapat penulis , eloklah kita melihat kebebasan itu dari sudut pandangan pihak pemerintah iaitu kerajaan kerana mereka diberi kuasa memimpin dan bertanggungjawab kepada rakyat . ^ Yang mempunyai tanggungjawab didahulukan dan selepasnya itu barulah kita melihat pula pandangan kebebasan dari sudut pandangan rakyat ( golongan yang diperintah ). 
^ Kebebasan di pihak kerajaan ialah menggunakan kekuasaan dan kesempatan untuk melaksanakan tanggungjawab bagi memberi kesenangan , kebahagiaan dan kesejahteraan kepada rakyat . ^ Untuk mencapainya , kerajaan menggariskan beberapa kod moral dan etika untuk dipatuhi oleh rakyat . 
^ Penetapan kepada suatu peraturan untuk mengawal kod moral dan etika adalah sangat penting kepada kerajaan bagi mengawal kebebasan . ^ Sebabnya ialah negara mempunyai terlalu ramai rakyat yang mempunyai pelbagai latar belakang , pendapat , fahaman politik , kepercayaan dan agama . ^ Semua orang hendak bercakap , berhujah , mengkritik , menyokong dan menyuarakan pandangan mengikut perspektif masing-masing . 
^ Soal betul , benar dan kesannya kepada masyarakat dan negara , jarang yang ambil peduli . ^ Yang pentingnya semua pihak hendak menang . ^ Demi hak dan kebebasan , semuanya hendak bersuara . 
^ Tetapi wajarkah semua orang dibenarkan bercakap tanpa peraturan ? ^ Kalau semuanya dibenarkan bertindak sesuka hati tanpa peraturan , maka tak ubahlah seperti suatu pertandingan bola sepak yang tidak mempunyai pengadil . ^ Bayangkanlah betapa kecoh dan celarunya keadaan. 
^ Oleh yang demikian , maka suatu peraturan dan undang-undang dibentuk oleh pemerintah untuk mengehadkan kebebasan dan hak asasi individu . 
^ Bagi memastikan moral dan etika dipatuhi pula , maka polis dan sistem perundangan ditubuhkan untuk menjalankan penguatkuasaan undang-undang dan hukuman . ^ Polis dan sistem perundangan melaksanakan tanggungjawab untuk memperbetulkan masyarakat yang melanggar peraturan dan menyimpang . 
^ Sistem perundangan tidaklah bertujuan menghukum semua rakyat kecuali mereka yang bersalah . ^ Idealnya kewujudan polis dan sistem perundangan adalah peringatan supaya kita mesti hidup berperaturan dan beretika . 
^ Jika menyimpang , maknanya kita pasti akan menggugat keharmonian kaum , boleh menyebabkan huru-hara , meruntuhkan ekonomi negara dan menimbulkan pelbagai perkara negatif yang menyusahkan negara dan masyarakat . 
^ Yang menjadi masalah kepada pemerintah ialah sudah menjadi kelaziman hukum alam yakni bukan semua pihak dapat menerima peraturan yang ditetapkan . ^ Oleh itu sesuatu peraturan yang berkaitan dengan moral dan etika yang pada pendapat kerajaan adalah baik , mesti dipaksakan ke atas masyarakat dengan tujuan untuk memastikan wujudnya keuntungan semua pihak , baik dalam aspek kestabilan politik , ekonomi dan sosial. 
^ Apabila Pas mempersoalkan tentang hak dan kebebasan bila parti itu tidak dibenarkan berceramah tanpa kebenaran ( permit ) , maka mereka sebenarnya tidak faham apa itu hak asasi dan siapa yang lebih berhak kepada memutuskan hak asasi seseorang . ^ Yang berhak memutuskan status hak asasi ialah kerajaan kerana mereka adalah pemerintah . 
^ Melihat kepada realiti sebenar , Pas juga telah menggunakan haknya sebagai pemerintah di Kelantan dan Terengganu dalam menentukan hak dan kebebasan berpolitik di kedua-dua negeri tersebut mengikut selera mereka . ^ Kerajaan Pas di Kelantan dan Terengganu telah melaksanakan beberapa peraturan yang mengehadkan kebebasan rakyat . 
^ Kelas-kelas Tabika KEMAS di paksakan tutup di Terengganu dan ramai pegawai-pegawai kerajaan di Kelantan dan Terengganu ditukar dan ditamatkan kontrak kerana tidak sebulu dengan kerajaan Pas.  
^ Ahli-ahli parti Pas diarah untuk memulau siaran RTM , TV3 , akhbar Utusan Malaysia , Berita Harian dan New Straits Times . ^ Tidakkah ini juga berupa pencabulan kebebasan dan hak ? 
^ Individu-individu dan media-media ini juga ada hak bersuara . ^ Memecat dan memulau mereka bermakna tidak membenarkan pihak-pihak tersebut bersuara dan memberikan pendapat . 
^ Kalau benar Pas percaya kepada konsep kebebasan yang ideal , mengapa berlaku pencabulan kepada hak-hak individu dan media berkenaan ? ^ Tidakkah tindakan Pas itu sebenarnya memperlihatkan bahawa mereka juga sependapat bahawa kebebasan dan hak itu adalah kuasa pihak pemerintah dan perlu dihadkan ?
^ Perdana Menteri berulang kali menyatakan bahawa kerajaan sekarang tidak pernah berhasrat untuk menjadi kerajaan yang popular . ^ Tujuan , tugas dan fungsi negara semata-mata difokuskan untuk faedah pembangunan negara dan rakyat . ^ Oleh sebab itulah maka kerajaan mempunyai sebab mengapa mereka tidak perlu tunduk kepada tuntutan kebebasan yang melampau. 
^ Bayangkanlah apa akan terjadi kepada negara jika pemerintah mengikut semua telunjuk kebebasan semata-mata kerana hendak menjadi kerajaan yang popular . ^ Wajarkah kerajaan merasa takut kepada pihak pendesak sehingga tidak dapat membuat dasar dan melaksanakan peraturan yang baik untuk pembangunan negara semata-mata demi menyesuaikan diri dengan semua tuntutan supaya kerajaan sentiasa dilihat tahu menghargai persamaan hak dan kebebasan. 
^ Kalau ia berlaku , para pentadbir dan pegawai kerajaan akan merasa takut melaksanakan tanggungjawab yang diamanahkan dan akan berusaha untuk menyenangkan semua orang demi atas nama kebebasan . 
^ Segala kesusahan yang disebabkan oleh tindakan kekerasan , sifat langgar bahasa , sifat sesuka hati dan ketidaksopanan akan dianggap wajar dan diterima sebagai suatu standard moral . ^ Jika amalan dan kebiasaan ini meresap masuk ke seluruh sendi kehidupan dan negara , maka akibatnya runtuhlah norma hidup dan piawai moral . 
^ Jika ini berlaku , keharmonian masyarakat akan tergugat dan kemudiannya menyumbang kepada ketidakstabilan politik . 
^ Dalam keadaan yang kacau-bilau dan politik yang tidak menentu , rakyat akan mula merasa kehilangan rasa aman dan rakyat mula mengharapkan munculnya pemerintah baru yang bersedia memimpin dan menjadi pelindung mereka. 
^ Akhirnya yang untung ialah oportunis politik di dalam negara dan tangan-tangan imperialis dari luar yang menangguk di air keruh untuk mencapai hasrat memerintah dan meraih keuntungan . 
^ Kebebasan sedikit yang ada pada awalnya , mungkin akan hilang terus kerana masyarakat yang kehidupannya huru-hara di bawah sistem politik yang tidak menentu , hanya cenderung mempertahankan hak masing-masing demi kehidupan . ^ Sebaliknya pelindung yang datang dan disanjung bukanlah penyelamat tetapi mula mengambil kesempatan menyalahgunakan ketaatan rakyat untuk mempertahankan kedudukan mereka . 
^ Pelindung akan menghalalkan segala cara demi mengabadikan kedudukannya dan dengan yang demikian sang pelindung telah berubah menjadi seorang tirani ( lebih kejam ) . ^ Apabila rakyat menyedarinya , mereka sebenarnya telah terlambat kerana ketika itu seluruh kebebasan mereka telah habis dirampas . 
^ Pada saat yang bersamaan barulah mereka sedar bahawa kebebasan tanpa had telah menjerumuskan mereka ke lembah tirani . ^ Sebagai pengajaran , sejarah ini sebenarnya telah berlaku di Afghanistan . ^ Atas nama kebebasan , mahukah ia berlaku di Malaysia ?
^ Seterusnya marilah kita melihat apakah pula tafsiran kebebasan yang lazimnya dilihat dari perspektif pihak yang diperintah . ^ Di pihak yang diperintah , sudah tentulah mereka meminta diberi kebebasan yang seluas-luasnya untuk menyatakan pendapat dan sikap serta berbuat sesuatu sepuas hati . 
^ Persoalannya bolehkah rakyat mendapat kebebasan mutlak tersebut ? ^ Jawabnya tidak boleh . ^ Tunjukkanlah di mana ada rakyat di dunia ini yang diberi kebebasan berbuat apa saja sesuka hati dalam negara dan bangsa yang bertamadun sekarang ini . 
^ Tiada kebebasan mutlak dalam kehidupan ini melainkan kebebasan beradab . ^ Kerajaan boleh membenarkan Pas berceramah jika ceramahnya itu tidak memfitnah , mencarut , merusuh , menghasut rakyat menentang pemerintah dan menimbulkan huru-hara kepada negara . 
^ Negara perlu kepada rakyat yang memahami istilah kebebasan beradab kerana ia menyumbang kepada pembentukan prinsip moral dan etika murni yang boleh dikongsi bersama . 
^ Negara dan bangsa yang bertamadun mestilah mempunyai satu nilai etika bersama yang positif bagi memastikan setiap aktiviti dan lapisan masyarakat berfungsi di atas kelaziman nilai moral positif yang serupa dan saling rukun damai . 
^ Ini adalah penting kerana kemajuan dan kejayaan sesuatu bangsa bergantung kepada prinsip moral dan tahap etika yang tinggi . ^ Mahukah kita membenarkan kebebasan melampau membunuh nilai dan etika bermaruah negara ?
^ Justeru , kita harus menerima realiti dan tidak boleh melihat bahawa semua peraturan yang dilaksanakan oleh kerajaan adalah tidak adil dan menyekat kebebasan . ^ Pada hakikatnya adalah mustahil untuk menikmati kebebasan seratus peratus dalam kehidupan ini . ^ Semuanya ada had dan tanpa had , manusia terbabas . 
^ Secara teorinya memanglah kebebasan itu adalah hak individu tetapi di manakah ada negara di dunia ini yang semua rakyatnya mempunyai kawalan kendiri ( self control ) terhadap kepatuhan kepada moral dan etika yang baik tanpa kawalan peraturan dan undang-undang . ^ Jawabnya tidak ada . 
^ Oleh itu hampir mustahil wujudnya sebuah negara yang tidak perlu kepada peraturan untuk mengawal rakyat daripada menyimpang dan menyeleweng . 
^ Berhentilah berhujah tentang kebebasan , hak asasi dan demokrasi dalam bentuk yang ideal . ^ Pada penulis , prinsip demokrasi dan persamaan hak adalah satu dogma yang abstrak yang tidak berguna sekiranya prinsip ini diterapkan secara tidak kreatif dan tanpa mengambil kira sejarah dan ciri-ciri khusus di mana masyarakat dan sesebuah negara itu terbentuk . 
^ Lain cara hidup dan sistem politik sesuatu negara , maka berlainanlah pula peraturan dan undang-undang yang diperlukan . ^ Kerana itu , Perdana Menteri , Dr.  Mahathir Mohamad pernah menyatakan bahawa Malaysia perlu kepada satu sistem demokrasi ala-Malaysia yang tersendiri . 
^ Perdana Menteri sudah tentu telah banyak melihat bahawa demokrasi sering disalahgunakan atas nama kebebasan sehingga demokrasi kerap membuatkan banyak negara penuh sesak dengan kebebasan yang melampau. 
^ Kebebasan berlebihan dan melampau hanya akan meruntuhkan seseorang dari norma hidup dan piawai moralitinya . ^ Manakala kebebasan melampau parti pembangkang adalah lebih berbahaya kerana berupaya meruntuhkan keseluruhan norma hidup dan piawai moraliti masyarakat dan seterusnya menyumbang kepada kehancuran masyarakat , hilangnya keamanan negara dan runtuhnya sistem politik . 
^ Kebebasan tanpa adab adalah senjata yang cukup berkesan menjerumuskan manusia ke dalam belenggu perhambaan zalim yang tidak mengenal belas kasihan. 

