^ Sikap peladang mencemarkan alam
^ <date>17.3.05</date>
^ Oleh Ahya Alimuddin

^ Apa lagi yang baru mengenai sikap mementingkan diri oleh sesetengah peladang di Cameron Highlands yang sentiasa dilihat sebagai antara punca pencemaran alam sekitar di kawasan tanah tinggi itu. 
^ Terkini , sikap itulah menjadi penyumbang utama berlakunya pemendapan teruk di Tasik Ringlet yang terkenal hingga menyebabkan keluasan permukaan air berkurangan daripada maksimum 560 meter persegi kepada cuma 100 meter persegi , apatah lagi dengan musim kemarau sekarang. 
^ Kekurangan dalam jumlah besar ini menjejaskan operasi Empangan Sultan Abu Bakar di tasik itu , yang merupakan penjana kuasa elektrik hidro bagi stesenJor dan Woh , kedua-duanya di kawasan lebih rendah di Tapah , Perak. 
^ Oleh itulah , kerajaan Pahang membenarkan Tenaga Nasional Bhd.  ( TNB ) - pemaju dan penyelia empangan itu yang mula beroperasi sejak 1965 , melakukan kerja-kerja pengorekan mendapan bermula sejak tahun 2002. 
^ Malah , sejak tahun 2001 lagi , kerajaan negeri meluluskan kawasan seluas 80.9 hektar di Lubuk Tamang , Ringlet , bagi TNB melupuskan mendapan-mendapan yang telah dipam keluar dari tasik berkenaan. 
^ Pemendapan yang teruk itu sebenarnya berlaku bukanlah dalam tempoh setahun-dua ini dan kerajaan negeri tidaklah pula tidak menyedari masalah itu sepertimana dibayangkan oleh laporan sebuah akhbar tempatan baru-baru ini. 
^ Pemendapan teruk itu ialah hasil daripada aliran kelodak ke dalam tasik dari sungai-sungai dan anak-anak sungai di bahagian hulu kawasan yang lebih tinggi , ekoran kerja-kerja pertanian kurang beretika sepanjang 30 hingga 40 tahun lepas. 
^ Ini di sebalik amaran dari semasa ke semasa oleh pemimpin termasuk Menteri Besar Datuk Seri Adnan Yaakob sendiri supaya peladang ini melaksanakan kerja sambil memikirkan soal memelihara alam sekitar. 
^ Adnan dalam bahasa pasar yang mudah difahami , kerap memberitahu penduduk termasuk peladang Cameron Highlands sebelum ini. 
^ Namun , saranan tinggal saranan . ^ Budi-baik kerajaan negeri dibalas tuba. 
^ Kecenderungan umum khususnya pertubuhan-pertubuhan bukan kerajaan ( NGO ) pula ialah untuk mudah sahaja menyalahkan kerajaan negeri terhadap apa sahaja yang berlaku , yang mencemarkan alam sekitar. 
^ Memang sejak dahulu lagi , selain terkenal dengan sektor pelancongan , Cameron Highlands juga terkenal dengan hasil-hasil pertanian seperti sayur-sayuran , buah-buahan dan bunga-bungaannya. 
^ Diluluskan
^ Berdasarkan itu apatah pula pertanian dilihat sebagai mata pencarian yang baik bagi penduduk kawasan tanah tinggi itu , kerajaan negeri pun meluluskan lesen-lesen pendudukan sementara ( TOL ) kepada petani untuk mengerjakan aktiviti pertanian di atas tanah yang diluluskan. 
^ Ini termasuklah satu ketika dahulu , oleh kerana kurang pengalaman , meluluskannya termasuk bagi kawasan-kawasan sensitif seperti di atas rizab jalan dan rizab sungai yang kini telah pun dihentikan. 
^ Kerajaan negeri tidak memperolehi manfaat besar daripada kelulusan-kelulusan itu . ^ Dengan bayaran cuma RM600 , petani dengan itu diberi TOL bagi mengerjakan kawasan seluas sehektar untuk tempoh setahun. 
^ Oleh kerana sikap tamak dan mementingkan dirilah maka daripada situ lagi , masalah sudah bermula . ^ Pada hari ini misalnya , kata seorang pegawai di Pejabat Tanah dan Daerah Cameron Highlands , sebanyak 1,661 TOL dikeluarkan dan aktif , ada yang diperbaharui hingga 30 , 40 kali yang bersamaan 30 , 40 tahun. 
^ `` Tetapi daripada jangkaan kasar kita , bagi setiap TOL yang dikeluarkan secara sah yang diperbaharui dari tahun ke setahun , pemilik TOL yang sama juga mengerjakan sehektar-dua lagi secara haram. 
^ `` Itulah sebabnya kita menganggarkan , ketika ini terdapat keluasan kira-kira 5,000 hektar tanah di Cameron Highlands telah dibuka sama ada secara sah atau haram , dengan aktiviti pertanian , ''  kata pegawai itu lagi. 
^ Sungguhpun keluasan 5,000 hektar itu boleh dikatakan kecil cuma tujuh peratus daripada keluasan seluruh Cameron Highlands ( 71,200 hektar ) namun oleh kerana sensitiviti kawasan tanah tinggi , 5,000 hektar itu juga boleh membawa kesan buruk kepada alam sekitar bila ia dibangunkan tanpa menurut peraturan. 
^ Oleh sebab itulah , kelulusan TOL hanya diberi selagi kawasan yang hendak dikerjakan dengan pertanian itu tidak melebihi kecerunan 25 darjah , yang kesan hakisan tanahnya masih boleh dikawal. 
^ Selain itu , petani dikehendaki mematuhi Panduan Pertanian Di Kawasan Bukit Curam 1993 ( Jabatan Pertanian ) dan Garis Panduan Kawalan Hakisan dan Kelodakan 1996 ( JAS ) ; manakala jentera berat jengkaut dan jentolak tidak dibenarkan melainkan traktor dua dan empat roda . ^ Jentera pengorek kaut ( backhoe loader/backhoe ditcher ) boleh digunakan untuk kerja perparitan sahaja. 
^ Sekali lagi , oleh kerana sikap tamak dan mementingkan diri , segala peraturan tidak begitu diikuti termasuklah yang diperkenalkan enam tahun lepas ( 1999 ) , mewajibkan setiap hektar yang dikerjakan dibina perangkap kelodak. 
^ Bosan dengan sikap negatif sebegitu , bermula tahun 2001 , kerajaan negeri mengambil keputusan tegas untuk tidak lagi mengeluarkan TOL baru tetapi sekadar membaharui yang sedia ada sahaja. 
^ `` Bermula tahun ini pula , peraturan mewajibkan pembinaan perangkap kelodak akan dikuatkuasakan sepenuhnya yang pada lima-enam tahun lepas mungkin tidak begitu dapat dilakukan kerana kekurangan kakitangan penguat kuasa , ''  kata pegawai yang sama. 
^ Perangkap kelodak ialah binaan sebuah kolam di hujung tanah pertanian , berfungsi memerangkap kelodak yang mengalir dari kawasan tanah yang dikerjakan , disaring kemudian barulah mengalir ke sungai atau anak-anak sungai sebelum ke Tasik Ringlet. 
^ Pembinaan perangkap kelodak ini juga mesti pula menurut spesifikasi yang ditetapkan serta mendapat kelulusan Jaba-tan Parit dan Saliran ( JPS ) peringkat daerah itu. 
^ Kalau hendak diikutkan dari segi kos pembinaan perangkap kelodak ini , ia tidaklah begitu tinggi , antara kira-kira RM 5,000 dan RM6,000 bagi sehektar kawasan. 
^ Sedangkan pendapatan kasar seorang petani bagi sehektar kawasan yang dikerjakan untuk satu musim sahaja pun ( antara tiga dan empat bulan ) boleh mencecah antara RM60,000 dan RM70,000 dengan keuntungan bersih mungkin antara RM 30,000 dan RM40,000. 
^ `` Tanaman bunga lily sekarang ini , sangat popular ditanam dan untuk satu musim sahaja ( tiga bulan ) , petani boleh mendapat keuntungan kasar antara RM70,000 dan RM80,000. 
^ `` Jadi , takkanlah untuk membina perangkap kelodak bernilai RM5,000 atau RM6,000 pun tidak boleh , ''  kata pegawai yang sama dan menambah , petani memberi alasan tempoh TOL yang pendek yang perlu diperbaharui tahun ke setahun adalah tidak ekonomikal bagi mereka untuk melabur sebanyak itu. 
^ Sementara itu , Jabatan Alam Sekitar ( JAS ) Malaysia telah melantik sebuah syarikat perunding untuk membuat kajian lanjut mengenai usaha pencegahan pencemaran dan peningkatan kualiti air sungai-sungai di Cameron Highlands. 
^ Draf laporan akhirnya telah pun siap yang mencadangkan pelbagai langkah ke arah memelihara lagi kualiti air sungai-sungai tersebut termasuklah membina empangan kecil , `` sabo dams ' dan `` weir ' di lokasi-lokasi tertentu yang difikirkan sesuai. 
^ Dengan usaha ini serta pelaksanaan dan penguatkuasaannya kelak , serta yang lebih mustahak sikap petani yang betul ; segala tindakan untuk memelihara alam sekitar Cameron Highlands akan menjadi lebih berkesan tanpa pun perlu mewartakan kawasan itu dan ini di tanah tinggi itu sebagai Taman Negara. 

