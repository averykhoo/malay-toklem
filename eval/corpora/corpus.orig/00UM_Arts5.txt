<date>16.4.00</date>
Mengkritik penjajah dalam Kongres Klasik
BAHARUDIN Zakaria mempunyai niat yang tersirat apabila menulis cerpen Kongres Klasik yang disiarkan dalam Mingguan Malaysia 19 Mac lalu. Niatnya besar biar pun ia dihasilkan dalam kreatif yang tersirat.
Sebelum ini ramai penulis yang menjadikan kisah sejarah atau cerita rakyat sebagai bahan tulisan mereka dalam bentuk kreatif khususnya cerpen. Hasilannya, mereka memberikan sudut pandangan atau dimensi yang berbeza, disesuaikan dengan konsep pilihan mereka. Justeru itu muncullah karya yang dikatakan sebagai parodi dan sebagainya.
Kongres Klasik adalah usaha terbaru apabila penulisnya cuba memberikan tafsiran positif kepada kisah rakyat melalui cerita Pak Kaduk, Pak Pandir, Lebai Malang, Mat Jenin, Si Tenggang, Si Luncai, Pak Belalang dan Hang Nadim.
Kecuali Hang Nadim, kisah-kisah lain yang diketengahkan berlaku hampir zamannya dengan kita. Timbul juga pertanyaan mengapa Hang Nadim dimasukkan dalam kelompok watak-watak cerita rakyat seperti Pak Kaduk, Pak Pandir dan Mat Jenin. 
Bagaimanapun, apabila mengambil kira peranan Hang Nadim dalam cerita ini, ketahuilah kita bahawa penulis memberikan semangat kepahlawanan dan kepimpinan kepada Hang Nadim apabila dia dipilih sebagai pengerusi majlis bagi kongres tersebut.
''Pemilihan Hang Nadim tepat sekali. Antara cendekiawan Melayu yang ada, kecemerlangan Hang Nadim cukup mempesona. Dialah anak bangsa paling genius. Dialah anak bangsa yang pertama berfikiran kreatif. Keseluruhan mindanya mampu berpandangan jauh.
''Hang Nadim memang bijak. Lebih bijak daripada segala-gala Hang di zaman itu. Dia mampu mencetuskan idea unggul. Dia berjaya menyelamatkan rakyat Singapura daripada serangan todak. Daya fikir Hang Nadim cukup mengagumkan.''
Secara tersirat kita dapati Baharuddin cuba memberikan gambaran kepada masyarakat Melayu bahawa watak-watak yang dianggap bodoh, malang dan bebal itu sebenarnya ciptaan dan hebahan orang yang berkepentingan sedangkan hakikatnya tidak demikian.
Sebagai analoginya, penulis ini memilih watak-watak malang dalam cerita rakyat negara kita seperti Pak Kaduk, Pak Pandir, Lebai Malang, Mat Jenin, Si Tanggang, Si Luncai, Pak Belalang dan kisah Hang Nadim.
Mereka diketemukan oleh penulis sebagai ahli lembaga kongres. Satu hari lapan ahli kongres yang juga dikenali sebagai cendekiawan Melayu itu telah dipanggil bagi menghadiri mesyuarat di Wisma Nipah. Tujuannya ialah membuat pengakuan identiti diri mereka yang sebenar. Ini kerana mereka beranggapan bahawa sejarah perlu diperbetulkan. 
Menurut Hang Nadim: ''Penjajah telah mempersendakan sejarah bangsa kita. Kita harus bersihkan semua imej yang tercemar. Kita paparkan cerita yang sebenar dalam kongres ini.''
Apabila pengakuan dibuat, setiap mereka menceritakan hal sebenar yang telah menimpa diri mereka sehingga identiti sebenar mereka telah 'dibersihkan'. Semua itu berlaku kerana gara-gara penjajah yang sengaja mahu memperlihatkan orang Melayu tidak boleh maju, bodoh, mengikut telunjuk dan mempunyai segala sikap negatif.
Menurut Hang Nadim, dia sebenarnya tidak mati dibunuh sebagaimana yang diperintahkan sultan. Sebaliknya sultan dan pembesar amat sayangkan dia, melayan dirinya dengan baik dan mendirikan sebuah kediaman untuk keluarganya di kawasan istana.
''Setiap hari hamba berjumpa sultan dan pembesar negeri serta memberi pandangan dan berbincang untuk membangunkan Singapura. Namun, cerita hamba diputarbelitkan oleh penjajah. Mereka memang benci dengan anak bangsa yang cerdik pandai. Penjajah tidak mahu negeri kita diperintah oleh rakyat sendiri,'' kata Hang Nadim.
Si Tenggang pula menganggap apa yang menimpa dirinya adalah angkara penjajah kerana dengki kejayaannya dalam bidang pelayaran dan perdagangan.
Menurut Si Tanggang, penjajah iri hati atas kejayaan bangsa Melayu dan tidak mahu bangsa Melayu menyaingi Christopher Columbus.
''Mereka meracuni pemikiran orang kita yang memang terkenal dengan sopan santun dan berbudi bahasa dengan menyatakan hamba mula angkuh, sombong, lupa daratan, kaki betina dan derhaka kepada ibu.
''Tidak, sahabat. Itu semua cerita rekaan penjajah. Hamba tetap hamba. Hamba tidak pernah melupai jasa ibu kandung kerana pepatah kita masih teguh berkata syurga di bawah tapak kaki ibu.''
Lebai Malang pula berkata, penjajah tahu bangsa Melayu maju dan bersatu dengan ajaran Islam yang suci murni. Oleh kerana itu, penjajah dengki melihat kesejahteraan dan kedamaian umat Islam lantas mereka cuba mempersenda-sendakan ulama dan lebai hingga menggelar Lebai Malang sebagai The Unlucky Religious Teacher.
''Memanglah pada hari itu hamba dijemput dalam tiga majlis. Di kampung hulu ada majlis pengurusan jenazah, di kampung hilir ada majlis khatam Quran dan di kampung tengah kenduri menyambut menantu.
''Sebenarnya, hamba sempat menghadiri ketiga-tiga majlis itu dan langsung tidak memikirkan soal makan apa, lauk apa. Hamba hadir dengan tulus ikhlas, jujur dan kerana Allah. Sebenarnya hampa bukan The Unlucky Religious Teacher tetapi Lebai Bertuah kerana dalam keadaan begitu masih dapat menunaikan hajat ketiga-tiga orang kampung di samping beribadat kepada Allah,'' kata Lebai Malang.
Begitu juga Mat Jenin yang menyatakan bahawa dia dianiayai penjajah sedangkan dia adalah anak bangsa yang business minded. Dia mengakui memanjat pokok kelapa dan dapat memetik banyak buah kelapa yang dijual dan dijadikan modal untuk berniaga. Hasil duit itu dibeli kerbau dan lembu hingga berjaya menjadi usahawan yang berjaya.
Mat Jenin menafikan yang dia jatuh dari pokok kelapa kerana asyik berangan-angan sebaliknya dia bercita-cita tinggi. Fitnah itu ditaburkan penjajah kerana menyedari anak Melayu waktu itu sudah ada wawasan untuk maju dalam perniagaan.
Pak Pandir juga kecewa apabila dia diperbodohkan kononnya dia mandikan anak dengan air panas, mengatakan burung pipit uban sebagai pak lebai dan kambing berjanggut sebagai pak imam.
''Sebenarnya mereka yang bodoh. Sebut nama hamba pun tak betul. Pelat penjajah. Mereka salah mengeja nama hamba. Nama hamba sebenarnya Pak Pandai,'' akui Pak Pandir.
Cerita Pak Kaduk lagi menarik apabila dia dikatakan berlari sekeliling kampung dengan bertelanjang bulat setelah kalah bersabung ayam.
Menurut Pak Kaduk, dia sebenarnya tidak bersabung ayam kerana itu perbuatan judi. Dia sebenarnya dipanggil raja untuk mempromosi ayam kampung bagi dimajukan dalam bidang ternakan ayam.
''Di waktu itu kami dah bincang tentang fried chicken. Dan kemungkinan besar Kentucky Fried Chicken yang tersohor itu adalah resipi yang diambil daripada usaha kami,'' kata Pak Kaduk.
Akhirnya Si Luncai pula membuat pengakuan. Dia sedih apabila dikatakan menipu raja sedangkan penjajah yang merancang supaya rakyat bencikan raja. Penjajah cuba memecahbelahkan rakyat dengan raja. Hubungan yang baik antara Si Luncai dengan raja menyebabkan penjajah dengki.
Kata Si Luncai, dia tidak terjun dengan labu-labunya dan orang kampung pula berkata, ''Jangan biarkan, jangan biarkan.'' Labu-labu itu digulai bersama ikan salai paya dan dibuat kenduri orang sekampung.
Pak Belalang mengakui bahawa dia memang ahli nujum. Justeru itu, dia mengeluarkan tempurung kelapa lalu diisikan air dan mengocaknya dengan hujung jari telunjuk lalu berkata:
''Menurut alunan air dalam tempurung ini, anak bangsa dan negara kita akan mencapai kemajuan pesat dalam segala bidang menjelang tahun dua puluh ratus.''
Oleh: SITI ROHAYAH ATTAN

