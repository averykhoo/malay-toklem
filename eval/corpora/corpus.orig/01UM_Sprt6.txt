<date>13.3.01</date>
Malaysia gagal buru gelaran pertama
MALAYSIA terus gagal memburu gelaran pertama musim ini pada Kejohanan Badminton Seluruh England yang berakhir kelmarin, apabila cabaran pemain negara terkandas pada separuh akhir.
Perseorangan utama negara, Roslin Hashim dan beregu, Choong Tan Fook-Lee Wan Wah menjadi wakil tunggal Malaysia pada separuh akhir, selepas yang lain kecundang lebih awal.
Pemain pelapis kebangsaan, Ramesh Nathan mencuri tumpuan apabila menewaskan juara Sukan Olimpik, Ji Xinpeng dari China dan pemain Korea Selatan, Lee Hyun Ill, tetapi tersekat di tangan Kenneth Johassen pada suku akhir.
Kecuali Roslin, Tan Fook-Wan Wan dan Ramesh, tiada pemain negara yang lain berjaya melepasi pusingan kedua, termasuk pemain veteran, Ong Ewe Hock.
Roslin, yang bermula sebagai pilihan keenam meneruskan tradisinya - hebat ketika berdepan pemain yang lebih baik tetapi gagal menyaingi pemain yang mempunyai ranking lebih rendah.
Pemain nombor enam dunia itu mengejutkan juara bertahan dan pilihan kedua, Xia Xuanze dari China pada saingan suku akhir, tetapi dikejutkan rakan senegara Xia, Chen Hong pada separuh akhir.
Roslin pernah melakukan kejutan yang sama apabila berjaya menewaskan pemain nombor satu dunia, Peter Gade-Christensen dari Denmark beberapa kali tetapi ketika berdepan dengan lawan yang lebih kerdil daripadanya, dia tewas.
Kecuali kemenangan ke atas Xia, Roslin tidak boleh terlalu berbangga dengan kejayaan melangkah ke separuh akhir kerana sejak awal lagi pemain Nusa Mahsuri itu menerima laluan yang mudah.
Pada pusingan pertama, Roslin menewaskan pemain Denmark, Kasper Oedum dengan 15-9, 15-6, sebelum mengetepikan pemain senegaranya, Lee Tsuen Seng 15-12, 15-5.
Sementara itu, pusingan ketiga Roslin meneruskan kecemerlangannya apabila menghalang kemaraan pemain Sweden, Ramus WengBerg untuk melayakkan diri ke suku akhir kejohanan itu.
Dia kemudiannya menumpaskan Xia 15-8, 15-6 untuk menempah pertemuan separuh akhir dengan bekas juara Asia, Chen.
Walau apa pun, kejayaan menundukkan Xia dan mara ke separuh akhir pastinya akan melonjakkan Roslin pada kedudukan ranking dunia yang dikeluarkan Persekutuan Badminton Antarabangsa (IBF), Khamis ini.
Beregu elit negara, Tan Fook-Wan Wah juga terus gagal memburu gelaran pertama sejak memenangi Ipoh Masters tahun lalu, apabila tewas kepada bekas beregu utama Indonesia, Chandra Wijaya-Sigit Budiarto.
Kejohanan Seluruh England turut menyaksikan kegagalan pemain muda, James Chua Kie How, Yeoh Kay Bin, Muhammad Hafiz Hashim dan Ismail Saman untuk menyerlah.
Walaupun hanya menjadikan kejohanan ini sebagai pendedahan, tetapi mereka tidak boleh menjadikannya alasan sekadar berpuas hati untuk berada pada pusingan pertama.
Mereka seharusnya mencontohi Ramesh yang beraksi dengan baik selepas dengan mengejutkan Xinpeng dan Hyun Ill. 
Kekalahan ini tetap `ilmu yang berguna' supaya kita terus berusaha untuk mengembalikan kegerunan kepada lawan di masa akan datang.
Namun apapun yang berlaku dalam skuad badminton negara, Seluruh England menyaksikan keajaiban kepada negara India selepas bintang mereka, Pullela Gopichand memeranjatkan selepas muncul juara perseorangan.
Anak didik Prakash Padukone ini, adalah satu gambaran jelas betapa Malaysia juga harus mencontohi dengan gigih usaha Akademi Badminton Prakash yang giat membentuk pemain muda agar menjana imej India di persada badminton dunia.
Gipochand berusia 27 tahun itu yang berasal dari Bangalore, India yang memenangi gelaran itu kelmarin selepas menundukkan Chen Hong dari China dengan 15-12 15-6 pada perlawanan akhir.
Gopichand sebenarnya jelmaan `Prakash' yang mahu melihat India kembali digeruni dalam sukan badminton dunia. Malahan ini adalah amaran awal India kepada seteru, khususnya negara hebat dalam badminton, China, Denmark, Indonesia serta Korea dan Malaysia agar menghormati India di masa depan.
