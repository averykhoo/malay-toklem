<date>24.8.00</date>
Penghakiman bersejarah
Oleh: NOOR AZAM SHAIRI
SIAPA sangka satu kes kecil akhirnya mungkin akan mengubah satu bab undang-undang buruh. Lebih jauh lagi, kes itu menghantar isyarat penting kepada semua pengamal undang-undang khususnya para hakim tentang jalan yang perlu diambil dalam usaha membentuk undang-undang lazim acuan tempatan.
Semuanya bermula apabila seorang kerani, Paari a/l Perumal mengambil tindakan menyaman bekas majikannya, tiga orang peguam yang menjalankan amalan guaman atas nama Tetuan Majid & Chen.
Beliau menuntut kenaikan gaji RM100 sebulan yang dijanjikan setelah tamat tempoh percubaan selama tiga bulan.
Isu yang perlu diputuskan oleh mahkamah ialah sama ada kerani itu telah disahkan dalam jawatannya atau tidak.
Setelah menimbangkan keterangan kedua-dua belah pihak, Mahkamah Majistret menolak permohonan plaintif. Paari bagaimanapun tidak berpuas hati dan merayu ke Mahkamah Tinggi.
Di situlah sejarah baru tercipta. Hakim Datuk Faiza Thamby Chik dalam keputusannya yang dikeluarkan akhir minggu lalu membenarkan tuntutan Parri.
Sejarahnya ialah apabila Hakim Faiza memilih untuk tidak terikat kepada satu kes India yang sejak 37 tahun lalu menjadi kuasa (authority) undang-undang tentang pekerja dalam tempoh percubaan (probationer).
Kes India yang dimaksudkan ialah Express Newspaper (P) Ltd. v Labour Court (1964). Kes itu telah diterima sebagai satu undang-undang di negara ini melalui keputusan Mahkamah Persekutuan, K.C. Mathews lawan Kumpulan Guthrie Sdn. Bhd. (1981).
Keputusan Ketua Hakim Negara (ketika itu), Raja Azlan Shah itu kemudiannya diikuti oleh satu lagi keputusan Mahkamah Persekutuan dalam kes V. Subramaniam dan lain-lain lawan Craigieleg Estate setahun kemudian.
Ini menjadikan kedudukan undang-undang itu tidak dapat tidak harus diikuti oleh semua mahkamah yang lebih rendah berdasarkan kepada prinsip stare decisis.
Dalam bahasa mudahnya, mengikut prinsip itu, semua keputusan mahkamah yang lebih tinggi mengikat mahkamah yang rendah daripadanya. Mahkamah yang lebih rendah perlu mengikut keputusan mahkamah yang lebih tinggi daripadanya, sekiranya berdepan dengan fakta yang sama.
Bagi memahami sejarah yang tercipta itu, kita perlu terlebih dulu memahami undang-undang tentang pekerja dalam tempoh percubaan yang terpakai di negara ini.
Mengikut kes India tadi, seseorang pekerja yang masih dalam tempoh percubaan, apabila tamat tempoh tersebut, kekal dengan statusnya sehingga dia menerima notis pengesahan atau pemberhentian.
Dalam erti kata lain, dia belum sah dalam jawatan sampai bila-bila selagi tidak menerima sebarang surat pengesahan daripada majikannya.
''Ini adalah prinsip undang-undang yang menyusahkan (offending principle),'' kata Hakim Faiza.
Beliau berpendapat begitu kerana katanya, undang-undang sedia ada itu tidak disokong oleh apa-apa kes, dan tanpa alasan yang logik.
Oleh itu, hakim bijaksana itu telah memutuskan bahawa seseorang pekerja yang tidak disahkan dalam jawatan atau tidak diberhentikan selepas tamat tempoh percubaan, secara automatik sah dalam jawatan apabila tempoh percubaannya tamat.
Beliau berpendapat jaminan dalam memegang jawatan sangat penting kerana para pekerja mempunyai peranan dalam pembangunan negara.
''Tidak ada faedah kepada sesiapa pun apabila seseorang pekerja dibiarkan terus berada dalam tempoh percubaan untuk satu tempoh yang tidak pasti,'' kata Hakim Faiza.
Beliau menambah keadaan itu sangat tidak produktif untuk kedua-dua pihak, baik pekerja mahupun dan majikan.
Dalam konteks itulah, katanya, prinsip undang-undang yang dipegang sejak 37 tahun lalu itu menyusahkan. Ia tidak sesuai dengan hasrat dan pembangunan Malaysia mahu menjadi sebuah negara maju menjelang tahun 2020.
Sambil mengingatkan betapa pentingnya keharmonian industri dipertahankan, beliau membuat pemerhatian bahawa pekerja yang terjamin pekerjaannya akan meningkatkan tahap produktiviti mereka.
Dalam memenangkan Paari, Hakim Faiza turut mengambil kira bahawa kerani itu telah menerima faedah yang hanya layak dinikmati oleh pekerja yang telah sah jawatannya.
Perayu telah dibenarkan mengambil cuti tahun walaupun menurut majikannya, beliau belum disahkan dalam jawatan.
Hakim Faiza seterusnya menerangkan bagaimana proses yang sepatutnya berlaku pada akhir tempoh percubaan. 
Katanya, seorang pekerja percubaan yang disahkan jawatannya perlu dimaklumkan secara bertulis tentang pengesahan itu dalam masa seminggu selepas tamat tempoh percubaannya.
''Tetapi kalau pekerja itu tidak disahkan atau tidak ditamatkan perkhidmatannya, dia dianggap sebagai pekerja yang telah sah dalam jawatan,'' kata beliau.
Langkah itu katanya, akan menjadikan seseorang pekerja itu pasti tentang statusnya dan seterusnya, menikmati apa saja faedah yang sewajar diperolehnya. Ini akan meningkatkan produktiviti pekerja itu.
Bagaimanapun Hakim Faiza sedar beliau membuat penghakiman itu ketika ada dua keputusan Mahkamah Persekutuan yang mengikatnya.
''Tetapi dengan izin, saya berpandangan mahkamah ini berhak untuk membuat keputusannya sendiri tanpa melanggar prinsip stare decisis,'' katanya.
Hakim itu kemudian memberi alasan kenapa beliau berhak berbuat begitu. Beliau merujuk kepada beberapa kes tempatan yang menerima pakai pandangan hakim-hakim terkenal dari England dalam isu itu.
Antara lain pandangan itu membawa maksud bahawa adakalanya mahkamah boleh untuk tidak mengikut kes terdahulu sebelumnya demi keadilan dan menggalakkan perkembangan undang-undang yang sewajarnya.
Pandangan itulah juga yang dipegang oleh Hakim Faiza. Kata beliau, mengambil kira suasana perhubungan industri dan pertumbuhan ekonomi negara sekarang, inilah masa terbaik untuk menyimpang daripada prinsip yang menyusahkan yang diputuskan 37 tahun lalu dalam Express Newspapers (P) Ltd.
Alasannya, keperluan masyarakat Malaysia dan keadaan sosial di sini pada hari ini berbeza dengan keadaan di India pada waktu itu.
Beliau juga memutuskan demikian selepas mengambil kira peruntukan Seksyen 3 Akta Undang-Undang Sivil 1956. Peruntukan itu membenarkan pemakaian undang-undang lazim England dan ekuiti setakat yang sesuai dengan keadaan tempatan.
Hakim Faiza kemudian memetik kata-kata Hakim Mahkamah Rayuan, Datuk Gopal Sri Ram dalam satu kes tahun 1996.
Dalam kes itu, Hakim Sri Ram antara lain berkata, adalah salah dan tidak sesuai memutuskan kes Malaysia dengan merujuk kepada kes England atau mana-mana negara Komanwel.
Dalam penghakiman itu, Hakim Sri Ram juga menjelaskan betapa penyimpangan daripada kes-kes terdahulu itu juga telah diakui oleh Privy Council dalam satu kes rayuan dari New Zealand.
Dalam kes itu, hakim Mahkamah Rayuan New Zealand telah tidak mengikut kes dari England kerana katanya, keadaan di negaranya berbeza - alasan sama yang diberikan oleh Hakim Faiza.
Pada penghujung penghakimannya, Hakim Faiza menyuarakan pandangan tentang perlunya mahkamah-mahkamah di Malaysia mengambil pendekatan ''proaktif bagi mewujudkan keadaan yang menguntungkan kedua-dua belah pihak, pekerja dan majikan''.
''Mereka adalah tiang pembangunan ekonomi dan sosial negara,'' katanya.
Beliau kemudian memetik sebuah makalah yang ditulis oleh Hakim Mahkamah Agung Selatan Australia, G.H. Walters bertajuk Archaism in Courts (Kekunoan di Mahkamah). Makalah itu disiarkan dalam Malayan Law Journal (MLJ) tahun 1977.
Secara ringkas, dalam makalahnya itu, Hakim Walters mengingatkan para hakim supaya tidak terlalu tegar (rigid) mematuhi prinsip stare decisis sehingga mengabaikan tuntutan dan perubahan semasa.
Dalam usaha membentuk undang-undang lazim acuan tempatan, pandangan yang ditulis oleh Hakim Walters kira-kira 33 tahun lalu itu masih relevan sebenarnya.
Prinsip stare decisis diamal bagi memastikan undang-undang yang dipakai adalah sama. Ini penting bagi mengelak daripada berlakunya ketidakpastian dalam pelaksanaan undang-undang khususnya undang-undang yang tidak bertulis.
Tetapi pada masa yang sama, prinsip itu tentunya tidak harus mengekang pertumbuhan undang-undang. Itulah isyarat yang cuba dihantar oleh Hakim Faiza.
Ketika mengingatkan mahkamah supaya lebih proaktif, beliau mungkin hanya menyebut tentang undang-undang buruh dan perhubungan industri. Tetapi ingatan itu juga barangkali sesuai untuk direnung oleh semua pengamal undang-undang yang bijaksana.
Awal Julai lalu, Menteri di Jabatan Perdana Menteri, Datuk Rais Yatim ada menyuarakan semula idea tentang perlunya Malaysia mempunyai undang-undang tuangan sendiri.
Usaha lazim itu tentunya memerlukan kepada para hakim yang kreatif dan dinamik. Usaha itu tentulah juga bermaksud mahkamah tidak harus terlalu terikat kepada kes-kes silam yang mungkin sudah tidak sesuai dengan keadaan semasa.
Kes yang bermula dengan tuntutan RM100 sebulan ini wajar dibaca oleh semua pengamal undang-undang.
Mungkin ada pihak yang berpandangan keputusan Hakim Faiza ini akan 'membuka pagar' untuk kes-kes akan datang, dan seterusnya mengakibatkan ketidakpastian dalam undang-undang. Hal itu baik kita pulangkan kepada pihak lain untuk menentukannya.
Pokoknya, Hakim Faiza berani membuka ruang baru supaya undang-undang Malaysia berkembang dalam acuannya sendiri. Usaha itu tentunya harus diberi perhatian. Tahniah, Yang Arif!

