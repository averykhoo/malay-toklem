<date>15.8.00</date>
Penghakiman kes Highland Towers
Oleh: SALLEH BUANG
RAKYAT Malaysia yang berminat membaca teks sepenuhnya penghakiman hakim bicara Datuk James Foong Cheng Yuen (yang dikatakan setebal 162 muka surat itu) mengenai kes Highland Towers, boleh berbuat demikian di talian (online) dengan menziarahi laman web sebuah akhbar tempatan.
Inilah satu-satunya bukti nyata bagaimana kecanggihan dunia IT dan kemudahan Internet boleh membantu kita rakyat Malaysia mencari sesuatu maklumat tertentu dengan mudah dan dalam masa yang singkat sekali - hanya dengan memetik butang komputer.
Memikirkan perkara ini, terlintas di hati saya alangkah baiknya jika Hakim Datuk Ariffin Jaka juga telah mengambil inisiatif yang sama dengan menulis penghakimannya (dalam kes Datuk Seri Anwar Ibrahim) secara lengkap dan terperinci (bukan secara ringkas seperti yang dilakukannya minggu lalu), dan kemudian penghakiman penuhnya itu dapat dibekalkan pula (oleh media tempatan) di ruang siber seperti halnya dengan penghakiman kes Highland Towers ini.
Andainya teks penghakiman Ariffin secara terperinci itu dapat dibaca dan diteliti ramai menerusi Internet oleh seluruh dunia, barangkali sangkaan buruk atau prejudis yang dilemparkan oleh pihak-pihak tertentu di luar negara terhadap institusi kehakiman kita tidak akan timbul.
Kembali kepada kes Highland Towers ini, mengikut teks penghakiman hakim bicara, Steven Phoa Cheng Loon dan 72 plaintif yang lain telah menyaman Highland Properties Sdn. Bhd. (pemaju projek Highland Towers itu, selaku defendan pertama) dan sembilan defendan yang lain - termasuklah Majlis Perbandaran Ampang Jaya (MPAJ) (selaku defendan keempat), kerajaan negeri Selangor (defendan kesembilan) dan Pengarah Jabatan Tanah & Galian Negeri Selangor (defendan kesepuluh).
Defendan yang lain adalah Wong Tin San (defendan kedua, disebut sebagai purported architect oleh hakim James Foong), Wong Yuen Kean (defendan ketiga, seorang jurutera perunding dan brother kepada defendan kedua) Arab Malaysian Finance Berhad (defendan kelima, pemilik 50 lot tanah di bahagian belakang Highland Towers), Tropic Development Sdn. Bhd. (defendan keenam, syarikat yang menjalankan kerja-kerja binaan di tanah milik defendan kelima pada 1978 dan 1979), Metrolux Sdn. Bhd. (defendan ketujuh, pemilik sebidang tanah di Bukit Antarabangsa, terletak berhampiran dengan tanah milik defendan kelima) dan MBf Property Services Sdn. Bhd. (defendan kelapan yang mengurus dan melaksanakan projek pembangunan defendan ketujuh).
Dalam keputusannya, Hakim James Foong mendapati 7 defendan bersalah menyebabkan kemalangan dan kerugian yang ditanggung oleh plaintif. Hakim bicara memutuskan bahawa tiga defendan, iaitu Tropic Development Sdn Bhd (defendan keenam), kerajaan negeri Selangor (defendan kesembilan) dan Pengarah Tanah & Galian Selangor (defendan kesepuluh) tidak bersalah, atas sebab-sebab yang dinyatakan dalam penghakimannya itu.
LATAR BELAKANG TUNTUTAN
Di permulaan penghakimannya, Hakim James Foong menyatakan bahawa pada hari Sabtu 11 Disember 1993, kira-kira pukul 1.30 pagi, iaitu selepas hujan turun tanpa berhenti selama 10 hari, Block 1 Highland Towers tumbang, mengakibatkan 48 nyawa terkorban. Berikutnya pemilik (penghuni) Block 2 dan 3 dilarang memasuki dan menghuni premis mereka oleh MPAJ, disebabkan kedua-dua bangunan itu dikhuatiri tidak stabil untuk terus diduduki.
Beberapa hari kemudian, pemilik dan penghuni dua blok itu dibenarkan masuk, tetapi hanya untuk mengambil barang-barang mereka.
Pada masa itu, walaupun kawasan kemalangan itu ada dikawal rapi oleh pasukan keselamatan, beberapa apartmen telah dimasuki pencuri dan banyak barang milik penghuni telah hilang.
Pada 1998, semasa mahkamah melawat (membuat pemeriksaan sendiri) premis berkenaan, didapati kedua-dua blok bangunan itu berada dalam keadaan yang amat menyedihkan.
MPAJ sementara itu telah mengeluarkan notis kepada pemilik apartmen di Block 2 dan 3 menghendaki mereka merobohkan bangunan itu. Walau bagaimanapun, notis MPAJ ini kemudiannya telah diketepikan oleh satu perintah mahkamah setelah pemilik berkenaan merujuk kes itu kepada Mahkamah Tinggi Shah Alam.
Ekoran perintah Mahkamah Tinggi Shah Alam itu, kedua-dua Block 2 dan 3 masih lagi wujud sekarang, tetapi kestabilannya masih lagi dicurigai.
ASAS TUNTUTAN
Plaintif menuntut gantirugi terhadap kesemua defendan kerana perbuatan atau tinggalan (acts or omissions) mereka yang menyebabkan Block 1 tumbang (runtuh) dan Blok 2 dan 3 tidak selamat untuk diduduki.
Tuntutan 73 plaintif terhadap 10 defendan itu diasaskan kepada 4 prinsip penting dalam undang-undang tort, iaitu-
* Kecuaian (negligence);
* Nuisance (kacau ganggu);
* Liabiliti di bawah kaedah Rylands v. Fletcher; dan
* Pelanggaran kewajipan statutori.
Walau bagaimanapun, semasa prosiding berjalan dan peguam plaintif mengemukakan hujahnya, mahkamah diberitahu bahawa plaintif membatalkan asas keempat, menjadikan tuntutan plaintif diteruskan hanya berasaskan kecuaian, kacau ganggu dan Rylands v. Fletcher sahaja.
KEPUTUSAN HAKIM BICARA
Mengikut rekod mahkamah, kes ini difailkan oleh plaintif pada 4 Disember 1996 (lihat Utusan Malaysia, 12 Ogos). Memandangkan kes ini banyak menimbulkan isu-isu undang-undang yang kompleks dan justeru itu sukar diputuskan, saya ucapkan syabas dan tahniah kepada hakim bicara kerana berjaya menyelesaikan segala isu yang berbangkit dan mengumumkan keputusannya secara bertulis, lengkap dan terperinci dalam masa yang tak sampai 4 tahun.
Pada hemat saya, keputusan hakim bicara ini akan dijadikan salah satu bahan kajian dan penyelidikan, bukan hanya di kalangan pelajar dan pengamal undang-undang, bahkan juga di kalangan ahli profesion perancangan di negara ini untuk beberapa tahun yang mendatang, kerana kes ini bukan hanya melibatkan undang-undang tort biasa, bahkan juga melibatkan banyak isu undang-undang perancangan dan pembangunan.
Saya juga meramalkan pihak berkuasa perancang tempatan dan kerajaan negeri akan turut sama memberi perhatian kepada implikasi undang-undang yang terbit daripada keputusan Hakim James Foong ini.
Seperti yang kita maklum, daripada ringkasan keputusan ini yang sudah disiarkan dalam akhbar tempatan, tujuh defendan berikut didapati bersalah menanggung liabiliti (atas kadar tertentu) terhadap plaintif, iaitu -
* Pemaju, 15 peratus;
* MPAJ, 15 peratus;
* Kedua-dua Wong bersaudara (arkitek dan jurutera perunding). 10 peratus setiap seorang;
* Arab Malaysian Finance Bhd. (pemilik tanah di bahagian belakang Highland Towers), 30 peratus;
* Metrolux and BBF Property (pemilik tanah berhampiran dan syarikat pengurus harta) , 20 peratus.
Walaupun hakim bicara telah memutuskan kadar liabiliti bagi tujuh defendan ini, amaun pampasan atau ganti rugi yang perlu dibayar oleh defendan kepada plaintif belum lagi ditaksir atau ditetapkan. Untuk ini, hakim bicara akan membuat keputusannya pada 30 September hadapan.

