<date>8.4.00</date>
IMF khianati ekonomi rakyat
Daripada: ZULKIFLEE BAKAR
PADA tahun 1933, Bung Hatta salah seorang pengasas negara Republik Indonesia telah menulis satu artikel bertajuk, ''Ekonomi Rakyat Dalam Bahaya''.
Tulisan itu telah menjadi dasar konsep ekonomi kerakyatan sebagai usaha untuk menghapuskan sistem ekonomi yang dibentuk oleh penjajah Belanda ketika itu.
Usaha menghapuskan sistem ekonomi penjajah berkenaan telah menjadi landasan utama perjuangan kemerdekaan Republik Indonesia.
Namun kini jika Bung Hatta masih hidup sudah pasti beliau akan merasa sedih melihat bagaimana ekonomi Indonesia sedang diperkotak-katikkan oleh negara asing sama ada melalui Tabung Kewangan Antarabangsa (IMF) atau pelabur-pelabur asing yang kini menjadikan Indonesia sebagai lubuk untuk mereka meraih keuntungan dan kekayaan.
Presiden Abdurrahman Wahid atau Gus Dur yang sebelum ini berjanji untuk menghidupkan semula ekonomi rakyat sebagai usaha meningkat taraf hidup mereka ternyata masih belum memenuhi janjinya.
Sebaliknya beliau dan anggota-anggota kabinetnya terpaksa bergelut untuk memenuhi permintaan-permintaan IMF melalui ketetapan yang terkandung dalam surat niat yang ditandatangani oleh kedua-dua belah pihak pada Januari lalu.
Ternyata sekali, apa yang dikatakan dan dijanjikan oleh Gus Dur ketika menyampaikan ucapan sulungnya selepas dilantik sebagai Presiden iaitu untuk membantu meningkatkan taraf hidup rakyat bawahan hanya menjadi kata-kata yang tidak bermakna sama sekali.
Sebaliknya, ekonomi Indonesia semakin jauh daripada penguasaan rakyatnya, satu demi satu syarikat Indonesia yang berpotensi tetapi bermasalah telah 'dirampas' oleh pelabur-pelabur asing yang kononnya datang untuk 'memulihkan' ekonomi negara republik tersebut.
Malah insan yang bernama Kwik Kian Gie yang sebelum ini menjadi pakar ekonomi yang cukup dikagumi di Indonesia ketika pemerintahan B.J Habibie ternyata tidak bermaya menentang 'musuh ketatnya' suatu ketika dulu iaitu IMF.
Kata-kata lantangnya suatu ketika dulu bahawa beliau akan meminta IMF 'balik kampung' kini hanya menjadi bahan jenaka semata-mata.
''Apa yang berlaku adalah sebaliknya, IMF semakin bertaring dan memperkotak-katikkan kabinet Gus Dur, lihatlah bagaimana lembaga ini menentukan penghapusan subsidi bahan bakar dan minyak serta menunda pinjaman kepada Indonesia dengan sewenang-wenangnya.
''Sebagai pemilik dana ternyata IMF begitu angkuh, sementara sebagai negara miskin kita sungguh tidak berdaya,'' demikian kata-kata akhbar Media Indonesia dalam rencana pengarangnya baru-baru ini.
Namun persoalan yang lebih besar kini ialah mampukah Gus Dur melepasi ranjau ekonomi yang melanda Indonesia dan sekaligus memastikan apa yang ditetapkan oleh IMF dapat dicapai kerana mahu tidak mahu Indonesia tidak ada pilihan selain mengikut telunjuk IMF.
Tindakan IMF yang semakin menunjukkan taringnya di Indonesia terutama menunda bantuan pinjaman benar-benar mengejutkan banyak pihak kerana selama enam bulan menjadi Presiden Indonesia, Gus Dur tidak pernah menunjukkan bahawa terdapat masalah antara pemerintah Indonesia dengan IMF sehingga memungkinkan penundaan tersebut berlaku.
Sebaliknya, dalam majlis-majlis yang dihadirinya, Gus Dur lebih banyak bercakap soal lain yang tiada kaitannya dengan masalah ekonomi yang dihadapi oleh Indonesia.
Gus Dur seolah-olah begitu yakin bahawa IMF yang suatu ketika pernah menyanjung pelantikannya akhirnya ibarat menikam beliau dari belakang.
Apatah lagi, dalam soal ekonomi ini, Gus Dur dilihat agak aktif seketika apabila menubuhkan pelbagai dewan kononnya yang akan bertindak sebagai penasihat kepada beliau dan pemerintah Indonesia.
Dewan Ekonomi Nasional (DEN), Dewan Pembangunan Usahawan Nasional (DPUN) dan Pasukan Bantuan Ekonomi kepada Presiden - merupakan antara pasukan petugas yang ditubuhkan oleh Gus Dur dalam usaha menyeret Indonesia keluar dari kemelut ekonominya.
Ini tidak termasuk langkah beliau melantik bekas Setiausaha Luar Amerika Syarikat, Henry Kissinger dan Menteri Kanan Singapura, Lee Kuan Yew sebagai penasihat ekonominya.
Kalau dilihat kepada pelantikan dan penubuhan tersebut sudah pastilah, masalah ekonomi Indonesia mampu diselesaikan dengan segera.
Dan sudah pastilah pakar-pakar ekonomi berkenaan akan menasihatkan Gus Dur supaya memenuhi dahulu semua syarat-syarat yang terkandung dalam surat persetujuannya dengan IMF.
Tetapi semua itu tidak berlaku, sebaliknya Indonesia kini terpaksa menderita akibat penundaan bantuan IMF dan dipaksa oleh lembaga kewangan dunia tersebut untuk melaksanakan sekurang-kurangnya 42 lagi perkara yang terkandung dalam surat dalam tempoh tidak sampai dua minggu, jika mahu melihat bantuan pinjaman berjumlah AS$400 juta dicairkan semula.
Berdasarkan hakikat itulah, pelbagai pihak melihat apa yang dilakukan oleh Gus Dur selama ini hanyalah retorik semata-mata tanpa memikirkan kesannya kepada Indonesia.
''Perkembangan yang perlahan terhadap struktur dan pemulihan ekonomi di Indonesia kini mula mengancam kredibiliti Gus Dur dan tidak dapat dinafikan cara pentadbiran Gus Dur telah mengakibatkan Indonesia kini dalam masalah,'' kata akhbar The Indonesia Observer.
Gus Dur seperti kata Ketua Dewan Perwakilan Rakyat (DPR), Akbar Tanjung dan pengamat-pengamat politik tidak mempunyai perasaan ketergesaan sehingga memungkinkan banyak perkara yang terkandung dalam surat dengan IMF itu tidak ditunaikan.
Presiden Indonesia itu lebih suka bercakap soal-soal lain yang selama ini tidak dilakukan oleh Habibie yang amat memahami bahawa soal ekonomi harus diselesaikan terlebih dahulu.
Malah pencapaian ekonomi Indonesia di bawah Habibie adalah jauh lebih baik daripada apa yang dicapai oleh pasukan ekonomi Gus Dur sekarang.
Kini ternyata sekali sepertimana kata rencana pengarang akhbar The Indonesian Observer, gaya Gus Dur yang selama ini begitu dibanggakan oleh beliau dan penyokong-penyokong fanatiknya mula mendatangkan masalah kepada Indonesia.
Kegagalan Gus Dur inilah telah menjadikan IMF semakin berani untuk meneruskan 'penjajahan ekonomi' mereka ke atas Indonesia dan sekaligus akan menyebabkan rakyat bawahan menderita.
Gus Dur hakikatnya tidak mempunyai banyak pilihan, kalau beliau benar-benar ingin berhasrat untuk membantu rakyat negara itu, selain menumpukan perhatian sepenuhnya kepada masalah ekonomi.
Tetapi seperti mana kata pengamat ekonomi Frans Sedan, Gus Dur tidak harus terlalu lama mengambil alih soal ekonomi ini kerana beliau tidak mempunyai 'jam terbang' yang tinggi dalam bidang tersebut.
Apa yang perlu beliau lakukan ialah memastikan pasukan ekonominya bekerja semaksimum mungkin untuk memenuhi tuntutan dalam surat itu, dan sekaligus memastikan IMF tidak akan memperkotak-katikkan mereka lagi.
Selain itu juga pemulihan ekonomi ini penting kerana ia boleh menghentikan penjajahan semula negara asing ke atas Indonesia.
Jika Gus Dur dan Menteri-Menteri Kabinetnya terus memandang ringan masalah pemulihan ekonomi Indonesia ini tiga perkara yang paling dibimbangkan oleh Bung Hatta akan menjadi kenyataan iaitu;
* Pihak asing akan lebih intensif menguasai pemilikan unit-unit ekonomi di Indonesia 
* Pihak asing akan lebih intensif menguasai sumber-sumber ekonomi Indonesia. 
* Pihak asing akan lebih intensif menentukan langkah-langkah ekonomi dan sosial Indonesia.
Jika ketiga-tiga perkara ini menjadi kenyataan, maka Indonesia akan kembali berada di bawah penjajahan asing dan yang pasti akan menderita teruk ialah rakyat bawahan yang kononnya akan dibela oleh Gus Dur. - Utusan.
