<date>26.8.01</date>
Orang Melayu mesti berhamba kepada ilmu
Oleh: ABDULLAH AHMAD
SEBAIK-BAIK khazanah yang dimiliki oleh seseorang insan ialah pendidikan. Seperti madah pujangga Barat, apabila seorang itu mengisi mindanya dengan perbendaharaan kepandaian tiada siapa pun dapat merampas ilmu itu daripadanya.
Kecemerlangan adalah matlamat terpenting dalam hidup kita. Kegemilangan dan keunggulan adalah hasil ketekunan yang kuat yang tidak putus-putus.
Kata peribahasa Yunani, sama ada menari ikut irama (dengan baik) atau jangan menari langsung - either dance well or quit the ballroom. Begitu juga dengan kerjaya atau apa pun, lakukannya secemerlang mungkin. Kalau tidak, tidak berguna meneruskannya.
Sembilan puluh enam tahun lalu, kerajaan kolonial British atas desakan raja-raja Melayu Negeri-negeri Bersekutu telah menubuhkan Maktab Melayu Kuala Kangsar (MCKK) bagi melahirkan dan mengasuh bakat anak bangsa bermula dengan anak-anak raja dan bangsawan Melayu. 
Selepas Perang Dunia Kedua, atas tuntutan pemimpin-pemimpin UMNO, terutama Datuk Onn Jaafar (murid tua MCKK), MCKK telah dibuka kepada semua golongan masyarakat Melayu berasaskan meritokrasi. Kerana usaha pemimpin-pemimpin UMNO itu, MCKk terbuka kepada semua pelajar Melayu yang pintar.
MCKK dulu, kini dan pada masa ke muka menjadi institusi dan ibunda kepada keintelektualan dan profesionalisme Melayu turun-temurun.
Dua Jumaat lepas, penulis telah kembali ke sekolah lamanya itu setelah hampir 14 tahun tidak mengunjunginya. Kali terakhir penulis ke sana ialah pada tahun 1986 untuk berceramah tentang perlunya ``ketuanan Melayu'' diperkukuh dan diperluaskan. Pada Jumaat malam (17 Ogos) lalu pula, penulis bercakap kepada seluruh pelajar MCKK berkenaan meritokrasi. Penulis menekankan pentingnya tradisi ini bukan sahaja terus dipupuk tetapi dipertingkatkan sesuai dengan era k-ekonomi dan globalisasi. Ia perlu disemai baja dan dijaga sebagai warisan kesinambungan bangsa.
Penulis perturunkan ringkasan ucapan penulis yang panjang dan dilafazkan dalam dwibahasa. Sambutan pelajar amat menggalakkan. Mereka takut meritokrasi akan mengancam kepentingan bangsa tetapi penulis telah meyakinkan mereka bahawa hakikatnya kalau dicapai adalah sebaliknya.
Apa pun, penulis telah memberi jaminan bahawa kerajaan tidak akan berbuat sesuatu yang tidak akan menguntungkan bangsa. Struktur dan peruntukan hak istimewa Melayu terus dipertahankan walaupun meritokrasi akan diamalkan berperingkat-peringkat dan senantiasa disemak.
Penulis mendapati dedikasi pelajar MCKK terserlah. Semangat dan keazaman mereka jelas dan amat membanggakan. Semasa sesi soal jawab, yang juga dilakukan dalam dwibahasa, adalah jelas bahawa kepetahan bahasa Inggeris pada umumnya telah berkurangan. Selepas majlis itu berakhir, seorang pelajar dengan penuh semangat telah meminta berjumpa penulis dan disaksikan oleh ramai rakan memohon izin mahu bicara dalam bahasa ibunda! Semangatnya berkobar dan penulis amat gembira matlamat penulis telah tercapai!
Pada tahun 2005, selepas pilihan raya umum ke-11, kita akan berdepan dengan apakah sebenarnya kekuatan dan ketahanan bangsa dan negara kita. Apakah the Malaysian Dream (impian kita) yang telah memotivasikan ibu bapa dan pemimpin kita menentang British dan mencapai kemerdekaan dahulu telah terlaksana? Waktu itu MCKK akan berusia satu kurun, apakah impian dan cita-citanya?
Apakah jiwa politik (body politic) kita? Apakah itu Malaysianism? Apakah matlamat dan hasrat bangsa kita?
Seorang murid tua MCKK, Datuk Onn Jaafar telah mencetuskan semangat kebangsaan Melayu dan menubuhkan UMNO. Orang nombor dua terpenting dalam perjuangan membebaskan kita daripada belenggu penjajah British juga seorang murid tua MCKK iaitu Tun Razak. Tun Razak mengambil alih jawatan Perdana Menteri daripada Bapa Kemerdekaan Tunku Abdul Rahman pada tahun 1970. Penulis menjadi penasihat politiknya mulai tahun 1963 tatkala berumur hanya 26 tahun hingga Tun Razak kembali ke rahmatullah pada 1976 dan penulis diISAkan selama lima tahun bermula di Kuala Lumpur langsung ke ``Universiti Kamunting'' dan dibebaskan oleh Dr. Mahathir Mohamad pada 31 Julai 1981.
Matlamat kita ialah kebebasan, perikemanusiaan, minda terbuka, kemakmuran, keamanan dan keadilan sejagat. Kesemuanya adalah impian yang boleh dicapai atau hanya tinggal sebagai cita-cita dan impian saja.
Kepada penulis, impian bangsa ialah meritokrasi di antara kita. Dan di maktab terunggul MCKK ini telah wujud kecemerlangan dan meritokrasi sejak lebih setengah kurun dahulu. Tanpa itu penulis dan para pelajar MCKK tidak berpeluang ke sini.
Kerana seperti yang ditegaskan, MCKK pada asalnya ditubuhkan untuk anak-anak raja dan bangsawan Melayu. Sekarang pasport untuk ke MCKK ialah meritokrasi bukan lagi keturunan.
Kerana meritokrasi, dua anak pemandu teksi lulusan MCKK menjadi arkitek dan menteri. Seorang anak pembantu doktor (dresser) nyaris-nyaris menjadi Perdana Menteri. ``Ibunda MCKK'', bagi penulis, adalah cermin bakat Melayu dan di sinilah impian bangsa bermula. Membaca sejarah tanah air adalah membaca sejarah MCKK.
Setelah 44 tahun merdeka, kita terus berjuang bagi mengisi kemerdekaan dan mengejar impian itu. Tunku Abdul Rahman, Tun Razak, Tun Hussein Onn, Dr. Mahathir dan kita semua sedang maju ke arah itu. 
Pada persepsi penulis, sebuah negara yang adil, kuat, makmur ialah apabila insan-insan yang menjadi rakyatnya mempunyai minda terbuka - satu bangsa yang ada tradisi dan menghormati idea baru dan ilmu pengetahuan. Ia bukan satu bangsa walaupun maju tetapi mindanya tertutup dan ketiadaan sifat halus dan kepandaian.
Kerajaan kita mahu, pada pendapat penulis, satu kombinasi antara kebebasan dan meritokrasi dengan sifat berdikari dan keadilan sosial, bukan sindrom subsidi dan manja. Penulis lihat apa yang dicita-citakan itu telah tercapai di kalangan sebilangan bangsa kita tetapi jumlahnya tidak terlalu besar, tidak seperti kaum bukan Melayu.
Tun Razak dan Dr. Mahathir telah memartabatkan bangsa dan negara. Tiada sebuah negara jiran, hatta yang merdeka selepas Perang Dunia Kedua, yang dapat menandingi kita kecuali Singapura.
Tetapi orang kita masih terjajah, minda kita belum merdeka sepenuhnya. Kita telah dijajah oleh pengaruh asing baik dari Barat dan Timur tetapi kebanyakannya dari Barat. Terlampau kebaratan atau terlampau kolot dan kekampungan. Antara minda terbuka dengan minda tertutup.
Kita tinggal dalam tanah air yang majmuk, setiap bangsa ada bahasanya, agama, budaya, hatta sekolah tersendiri. Walaupun kita adalah kaum majoriti, kita juga pada masa yang sama merupakan golongan termiskin, kurang berpendidikan tinggi dan kurang cemerlang. 
Kita hanya kuat lahiriah sahaja, itupun kerana kita menguasai kerajaan. Sebenarnya kaum Cina yang hanya merupakan 26 peratus daripada penduduk kita (bersama-sama orang asing lain) mengawal ekonomi negara. Mereka cemerlang dalam segala aktiviti kehidupan dan profesion. Bersama orang India mereka menguasai k-ekonomi, teknologi maklumat, kerjaya canggih dan menjadi pakar-pakar terlatih.
Penulis telah berkata secukup yang boleh. Tugas utama penulis ialah menyampaikan kepada generasi baru tentang tradisi dan hasrat bangsanya yang terdahulu. Penulis sekadar mahu membetulkan bangsanya yang terbelenggu minda mereka kepada unsur-unsur kolot, ketinggalan zaman walaupun ideanya nampak menarik. Soalnya bolehkah ia direalisasikan berdasarkan hukum, kenyataan politik, kependudukan dan tahap ekonomi yang terwujud?
Kita harus realis. Kesedaran itu menentukan sama ada sesebuah bangsa itu benar-benar merdeka atau tidak. Ia menentukan sama ada kemerdekaan itu tulen atau sebaliknya. 
Sesebuah bangsa itu tulen merdeka apabila ia juga pada keseluruhannya menguasai ekonomi dan sosial selain daripada politik negaranya.
Yang akan membeza orang Melayu dan kaum lain ialah sama seperti apa yang membezakan anda dan pembaca lain - iaitu pelajaran dan ilmu pengetahuan. Ilmu adalah kuasa, kunci untuk segala-galanya.
Orang Yahudi, Cina dan India adalah contoh terbaik bagaimana mereka berhambakan ilmu bagi kepentingan, keselamatan dan kesejahteraan bangsa mereka dan untuk generasi mereka yang mendatang.

