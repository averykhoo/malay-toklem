Maksiat, hiburan melampau bimbangkan masyarakat
<date>17/4/05</date>
Oleh ASTORA JABAT

KEBIMBANGAN masyarakat terhadap maksiat, gejala sosial dan hiburan melampau semakin memuncak. Di mana-mana saja ada perbincangan mengenai isu ini. Kerajaanlah dipersalahkan kerana dianggap tidak tegas memeranginya.
Pendirian para mufti yang disampaikan oleh Pengerusi Majlis Fatwa Kebangsaan, Datuk Dr. Ismail Ibrahim Khamis lalu adalah bertepatan dengan kebimbangan masyarakat itu. Mereka mengambil pendirian itu dalam muzakarah yang diadakan di Putrajaya menuntut kerajaan supaya bertegas dalam soal membanteras kemungkaran dan tidak menjadikan `kesalahan teknik' - dalam satu dua insiden pihak berkuasa agama sebagai asas menolak undang-undang bagi menjaga moral rakyat.
Mereka berharap kerajaan akan mempertahankan konsep membuat kebaikan dan mencegah kemungkaran seiring dengan usaha membanteras rasuah, penyelewengan kuasa, penyalahgunaan dadah dan sebagainya kerana tindakan seperti itu dituntut oleh Islam.
Pendirian para mufti itu dilihat sebagai menyanggah pendirian Jawatankuasa Kaukus Parlimen Berkenaan Hak Asasi Manusia bersama 50 pertubuhan bukan kerajaan (NGO) menolak penggunaan undang-undang dalam menjaga moral individu.
Sehari selepas itu Pas pula mengadakan tunjuk perasaan di pekarangan masjid di beberapa negeri seperti Masjid Kampung Baru di Kuala Lumpur, Masjid Jamek di Johor Bahru, Masjid Negeri Seremban, Masjid Al-Fatah di Kuantan dan Masjid Negeri Alor Star. Di antara perkara yang dibantah oleh para penunjuk perasaan itu ialah tindakan 50 NGO menuntut supaya kerajaan memansuhkan penggunaan undang-undang moral terhadap individu. 
Maksiat perbuatan peribadi?
Sebenarnya memang betul maksiat dan apa juga perbuatan jahat adalah perbuatan peribadi seseorang dan dialah yang bertanggungjawab ke atas dosa dan hukuman yang mungkin dikenakan di dunia dan akhirat. 
Tetapi ini bukan bererti seseorang itu bebas secara mutlak dalam melakukan kejahatan peribadi kecuali jika dia melakukannya secara tersembunyi tanpa pengetahuan orang dan tidak memudaratkan masyarakat. Jika dalam keadaan begini seseorang itu melakukan kejahatan, dia dianggap bebas untuk melakukannya. Dari segi hukum agama pun dia dianggap terlepas daripada hukuman di dunia. Bagaimanapun, di pihak lain dia tidak bebas daripada dosa dan hukuman di akhirat terhadap perbuatan jahatnya kecuali jika bertaubat dan melakukan banyak kebajikan untuk kepentingan orang ramai. Taubat dianggap pembersih dan kebajikan dianggap penghapus dosa seseorang.
Berikut ini penulis menyiarkan penjelasan seorang pegawai Jabatan Agama Islam Wilayah Persekutuan (JAWI) mengenai tindakan majlis agama itu menguatkuasakan undang-undang ke atas sekumpulan orang Muslim yang berpesta secara melampau di sebuah pusat hiburan di Kuala Lumpur pada 23 Januari lalu.
Penjelasan pegawai JAWI ini dianggap berbeza dari semua berita dan maklumat yang pernah disiarkan dalam pelbagai media sebelum ini. 
Bacalah penjelasan pengawai JAWI di bawah dengan teliti dan nilailah apakah perbuatan orang-orang Muslim di premis hiburan yang didakwa sebagai salah daripada undang-undang Islam itu tergolong daripada perkara peribadi yang tidak patut dikenakan hukuman? 
Pegawai JAWI itu menjelaskan apakah punca menyebabkan pihaknya terpaksa mengambil tindakan ke atas mereka itu.
Pegawai JAWI mendakwa pihaknya mendapat maklumat daripada orang ramai bahawa ada di antara pengunjung pusat hiburan berkenaan terlibat dalam pesta seks. Pada mulanya penulis menyangka apa yang dianggap pesta seks hanya tarian lucah atau bogel saja. Tetapi dalam penjelasan yang lebih lanjut pegawai JAWI itu menjelaskan secara terang-terangan bahawa apa yang dimaksudkan pesta seks itu ialah tindakan melakukan hubungan seks. Dalam erti kata lain ada di kalangan pengunjung pusat hiburan itu yang melakukan hubungan seks secara terbuka. Pesta seks itu merupakan kemuncak acara mereka, jelas pegawai JAWI itu.
Tercengang penulis mendengar penjelasan pegawai JAWI itu kerana jika benar seperti didakwa, bererti orang Melayu atau orang Islam telah sampai ke tahap keruntuhan akhlak yang sangat teruk. Penulis tidak dapat membayangkan macam mana orang Melayu sanggup melakukan hubungan seks depan orang ramai di pusat hiburan.
Setakat penelitian penulis, Thailand yang terkenal menyediakan bermacam-macam hiburan berbentuk seks dan ada pertunjukan melakukan hubungan seks di atas pentas di pusat-pusat hiburan di merata Bangkok, Pattaya, Hatyai, Phuket dan lain-lain, tetapi tidak pernah dengar ada pengunjung pusat hiburan di kalangan orang Thai melakukan hubungan seks depan orang ramai.
Bagaimanapun, penelitian penulis terhadap perkara itu tidak muktamad kerana berdasarkan pengetahuan penulis yang terbatas, dan ini termasuklah pengetahuan yang diambil daripada pelbagai sumber akhbar dan majalah Thai yang sentiasa dibaca penulis.
Pegawai JAWI berkenaan juga menjelaskan mengenai perangai orang Melayu bila mabuk sanggup melakukan apa saja. Penulis bersetuju dengan pandangan ini kerana penulis juga pernah melihat orang Melayu mabuk di Sungai Golok dan Bangkok. Mereka menjadi lebih jahat daripada syaitan, iblis, jin dan suku-sakatnya. Punca mereka menjadi begitu kerana mereka tidak terbiasa dengan arak seperti orang bukan Muslim. Dengan itu, bila mereka bertemu dengan arak walaupun tidak banyak yang diminum, tetapi mabuk lebih teruk daripada orang yang minum tiga tempayan.
Dalam pada itu, beberapa pihak yang. tidak bersetuju dengan tindakan JAWI termasuk beberapa orang menteri perlu berlaku adil dalam menilai isu banteras maksiat ini. Mereka perlu mendengar penjelasan daripada semua pihak. Mereka perlu mendapatkan penjelasan daripada JAWI, kaki hiburan yang kena tahan, pemilik pusat hiburan dan pihak yang membuat laporan kepada JAWI.
Tetapi malangnya apa yang berlaku, mereka dilihat oleh masyarakat sebagai pembela kaki hiburan dan menghentam JAWI padahal yang melakukan serbuan itu bukan JAWI saja, tetapi polis dan Rela pun ikut serta. Dengan itu tidak adil menghentam JAWI sahaja tanpa usul periksa.
Mungkin JAWI, polis dan Rela ada melakukan kesilapan dalam menjalankan tugas, tetapi tidakkah lebih baik jika ada kesilapan, baiki kesilapan itu supaya tidak berulang dan orang yang melakukan kesalahan dihukum mengikut undang-undang.
Sebagai contoh pada suatu malam, JAWI, polis dan Rela menahan sepasang muda-mudi sedang berzina di sebuah taman awam, dan ada di antara orang JAWI atau polis atau Rela itu memukul mereka berdua kerana tidak tahan melihat mereka melakukan perbuatan keji di tempat awam. Perbuatan itu dianggap salah yang perlu diambil tindakan disiplin, tetapi ini bukan bererti mereka yang berzina di tempat awam itu dimaaf dan diberi pembelaan besar-besaran pula.
Undang-undang
Kes JAWI di sebuah pusat hiburan pada 23 Januari itu pun begitu. Perlu membezakan antara kesilapan JAWI jika ada, dan kesalahan kaki hiburan.
Sebenarnya patutlah seperti dijelaskan oleh Menteri di Jabatan Perdana Menteri, Abdullah Md. Zin, bahawa JAWI bertindak berasaskan peruntukan undang-undang. Beliau berkata, JAWI boleh terus melaksanakan tugas dan tanggungjawabnya itu.
Dalam pada itu, Pergerakan Pemuda UMNO nampaknya turut menyokong JAWI dan membidas pihak yang mengutuk dan mengecam penguatkuasaan undang-undang untuk mencegah kemungkaran di pusat hiburan dan kelab malam.
Pengerusi biro agamanya, Shamsul Najmi Shamsuddin berkata, orang ramai khususnya ibu bapa, seharusnya memahami risiko keruntuhan akhlak, pengaruh dadah, gengsterisme dan maksiat yang banyak berlaku di tempat sedemikian.
Merujuk bantahan berikutan operasi JAWI di sebuah kelab malam baru-baru ini, beliau berkata, anggota masyarakat bertanggungjawab mencegah gejala sosial.
``Pemuda UMNO sentiasa menyokong usaha jabatan agama Islam seperti JAWI melaksanakan langkah mencegah nahi mungkar di pusat hiburan dan kelab malam.
``Kami mengutuk usaha sebarang pihak yang cuba menjatuhkan imej JAWI dan jabatan agama lain, dan cuba mempertikaikan kewibawaan mereka di mahkamah,'' katanya.
Shamsul Najmi berkata, tindakan seorang ibu kepada remaja terbabit yang dilaporkan akhbar sebagai bertanya kelab malam mana yang Islam dan tindakan anak lelakinya ke kelab malam sebagai tidak salah, adalah kenyataan yang menyeleweng dan menghina Islam.
Katanya, ini kerana JAWI dan jabatan agama Islam adalah di bawah naungan pucuk pimpinan tertinggi negara dan negeri, iaitu Yang di-Pertuan Agong dan raja-raja Melayu.
Syabas Pemuda UMNO dan Shamsul Najmi kerana berani menyatakan perkara benar.
Seperkara terakhir mahu disebut di sini ialah apa erti dan apa faedahnya memperkenalkan konsep Islam Hadhari, Pelan Integriti Nasional (PIN), Kempen Budi Bahasa dan Nilai-Nilai Murni dan lain-lain jika maksiat dibenarkan berleluasa secara terang-terangan serta mengutuk dan mengecam pihak melaksanakan tugas dan tanggungjawab menurut apa yang diperuntukkan oleh undang-undang dalam membanterasnya. Penjelasan pegawai JAWI di atas turut disiarkan dalam majalah Al Islam keluaran April yang sudah habis di pasaran.
Dalam perkembangan yang lain Perdana Menteri menegaskan Jumaat lalu bahawa undang-udang mencegah maksiat dan kemungkaran yang dipanggil oleh sesetengah pihak sebagai undang-undang mengawal moral individu Muslim akan terus dilaksanakan, tetapi cara pelaksanaannya perlu diperbaiki.
Abdullah menuntut pihak yang menguatkuasakan undang-undang itu diberikan penerangan, penjelasan dan kursus tentang bagaimana kerja-kerja mereka itu perlu dijalankan dengan baik.
``Dalam menjaga moral masyarakat kita perlu basmi macam-macam perkara... perlu basmi jenayah... basmi rasuah umpamanya. Kita perlu basmi perkara yang dianggap tak baik yang menyalahi undang-undang yang boleh membawa keburukan kepada masyarakat seperti jenayah... itu sedang kita jalankan.
``Kita dah ada undang-undang, yang pentingnya ialah melaksanakannya mesti dilakukan dengan cara yang betul, barulah orang ramai tak bising. Kalau cara tak betul, tak semestinya undang-undang itu dibatalkan.
``Bukan tujuan dan niat (serbuan dan tangkapan oleh JAWI) maka bantahan itu dilakukan, tetapi cara penguatkuasaannya saja yang dipertikaikan,'' katanya kepada pemberita selepas merasmikan Konvensyen Mengenai Pengeluaran Vaksin Dalam Dunia Islam di Putrajaya, Jumaat lalu.
Dengan penjelasan Perdana Menteri ini, isu tuntutan 50 NGO supaya menghapuskan apa yang didakwa sebagai undang-undang mengawal moral individu Muslim tidak timbul lagi dan seterusnya bantahan pelbagai pihak termasuk Pas perlu diubah menjadi usaha memerangi maksiat dan kemungkaran. Pas sendiri boleh membuat contoh perang ke atas maksiat dan kemungkaran itu di negeri yang dikuasai mereka di Kelantan, yang kini menurut laporan Bernama Jumaat lalu sangat serius dilanda gejala penyalahgunaan dadah. 
Mengutip Perangkaan Agensi Dadah Kebangsaan (ADK) Kelantan, Bernama melaporkan di Kelantan, tidak seperti di kebanyakan negeri lain, gejala penyalahgunaan dadah terus meningkat dan kini mencapai tahap kritikal, sekali gus mencetuskan penularan meluas virus HIV, penyebab AIDS - sindrom kurang daya tahan penyakit.
Pengarah ADK Kelantan Yusoff Che Mamat dalam temu bual dengan Bernama, berkata, daripada bilangan penagih yang dijangkiti HIV sepanjang tahun lepas, 669 kes didapati berpunca daripada penggunaan jarum suntikan, berbanding 514 kes menggunakan kaedah yang sama pada tahun sebelumnya.
Selain semua daerah atau jajahan dikategorikan sebagai kawasan hitam, penyalahgunaan dadah di Kelantan juga kini turut membabitkan kanak-kanak dalam usia semuda 13 tahun.
Ketika di negeri-negeri lain, gejala dadah berlaku sekitar bandar atau di kawasan rancangan pembangunan tanah, di Kelantan ia merebak hingga ke setiap ceruk kawasan perbandaran, perkampungan nelayan dan kampung-kampung jauh di pedalaman seperti tanah-tanah rancangan Felda.

