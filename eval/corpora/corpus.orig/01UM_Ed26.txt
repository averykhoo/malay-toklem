<date>10.8.01</date>
Mengubah pemikiran Melayu melalui meritokrasi
Oleh Azman Anuar
(Wartawan Utusan)
Kebanyakan masyarakat bumiputera berasa lega dengan penjelasan Perdana Menteri bahawa sistem meritokrasi akan dilaksanakan secara berperingkat-peringkat, di samping pengekalan sistem kuota kemasukan pelajar ke universiti awam.
Penjelasan Datuk Seri Dr. Mahathir Mohamad dalam taklimat khas hampir dua jam kepada para pemimpin UMNO di Pusat Dagangan Dunia Putra kelmarin, dilihat turut mengambil kira kebimbangan sesetengah pihak tentang kehilangan tempat bagi pelajar bumiputera di institusi pengajian tinggi awam (IPTA) dan proses penghakisan hak-hak istimewa orang Melayu.
Sebelum ini, pandangan Perdana Menteri tentang kemungkinan pelaksanaan meritokrasi ke atas para pelajar Melayu mendapat reaksi yang pelbagai. Seperti kebiasaannya, Dr. Mahathir melahirkan pandangannya tanpa merasa gentar atau takut akan implikasi yang bakal dilalui. 
Ini kerana beliau percaya apa yang dilakukannya adalah sebuah perjuangan yang belum selesai yang benar-benar memerlukan keberanian untuk bertindak dan mengubah sikap dan pemikiran orang Melayu.
Malah Perdana Menteri sedar, pelaksanaan dasar meritokrasi secara menyeluruh hanya akan menyebabkan bilangan pelajar bumiputera di universiti berkurangan malah mungkin tiada langsung dalam bidang-bidang tertentu yang popular. 
Pada suatu ketika sebelum peristiwa berdarah 13 Mei 1969, jumlah pelajar Melayu di Universiti Malaya hanya sekitar antara 8 hingga 20 peratus. Pelajar wanita pula boleh dibilang dengan jari. Tetapi sejak pelaksanaan Dasar Ekonomi Baru (DEB) hingga kini pelajar bumiputera mencapai jumlah 55 peratus atau lebih sedikit. 
Bagaimanapun, apa yang menyedihkan sekarang ialah kemerosotan bilangan pelajar lelaki bumiputera di IPTA. Kira-kira 63 peratus daripada jumlah pelajar bumiputera di IPTA tahun lalu terdiri daripada pelajar perempuan. 
Oleh itu jika sistem meritokrasi dijalankan secara menyeluruh di IPTA, maka statistik bagi pelajar bukan bumiputera barangkali akan melonjak dan peratusan pelajar bumiputera pula akan kembali kepada angka seperti sepuluh tahun selepas merdeka, iaitu antara 8-20 peratus sahaja. 
Bahkan jika meritokrasi dilaksanakan tanpa melihat jurusan ilmu, seperti di fakulti perubatan misalnya, bilangan pelajar bumiputera mungkin di bawah angka sepuluh peratus. Tetapi pada masa kini, di bawah hak istimewa orang Melayu/bumiputera jumlah pelajarnya di fakulti perubatan adalah melebihi 55 peratus. 
Jelas kini isu kuota 55-45 peratus untuk bumiputera dan bukan bumiputera adalah kekal dan ia tidak boleh dipersoalkan lagi.
Paling penting sekarang ialah menyedarkan pelajar di peringkat persekolahan bahawa peluang untuk ke menara gading bukan sahaja mengikut sistem kuota tetapi juga perlu diiringi dengan kebijaksanaan otak yang bergeliga. 
Selama ini bagi mengatasi masalah sistem meritokrasi, kita telah melaksanakan polisi tindakan affirmative.
Bagi memenuhi kuota ini, ada calon yang memiliki kelayakan cukup makan, tidak perlu melalui piawaian syarat kemasukan yang ketat sebagaimana pelajar bukan bumiputera. 
Tetapi yang menyedihkan kita, ada juga sebilangan antara pelajar bumiputera yang masuk melalui kuota masih menghadapi kesulitan untuk menamatkan pengajian. 
Sebab itu, membuka peluang ke tahap pendidikan tinggi tidak bererti bahawa semua pelajar bumiputera sepatutnya mendapat tempat dalam universiti. 
Oleh itu penjelasan Dr. Mahathir bahawa kerajaan akan menggunakan sekatan meritokrasi ini secara berperingkat-peringkat perlu diterima dengan hati terbuka. 
``Mula-mula sedikit sahaja, ikut jurusan,'' kata Dr. Mahathir. 
Menurut Perdana Menteri, langkah ini memang baik supaya pelajar bumiputera dapat menumpukan pelajaran mereka bagi meningkatkan tahap kelayakan untuk memasuki universiti. Ini berupa amaran awal supaya pelajar bumiputera belajar bersungguh-sungguh bagi mendapatkan kelulusan yang lebih baik. 
Bagaimanapun mungkin isu lain yang akan timbul pada masa terdekat ini iaitu mengenai langkah Kementerian Pendidikan memperkenalkan sistem terbuka bagi peperiksaan Sijil Pelajaran Malaysia (SPM) yang bermula pada tahun 2001 ini yang dilihat bakal menimbulkan banyak tanda tanya dari segi keberkesanannya. 
Dari pengumuman yang dibuat menerusi sistem terbuka ini, para pelajar cerdik atau pintar diberi kebebasan untuk mengambil seberapa banyak mata pelajaran yang mereka mahu. Sebaliknya, pelajar yang lembap diberi pilihan untuk memilih subjek yang termampu mereka mengikutinya.
Serentak dengan itu sistem penggredan satu, dua dan tiga bagi keputusan SPM seperti yang dilakukan sebelum ini dimansuhkan. 
Ini juga bermakna Unit Pusat Universiti (UPU) pada tahun hadapan perlu membuat keputusan sama ada keutamaan ke IPTA berdasarkan kualiti pencapaian atau kuantiti kertas SPM yang diduduki oleh seseorang pelajar. Adalah tidak adil sekiranya universiti melabelkan pelajar yang menduduki sedikit kertas SPM sebagai `lemah'. 
Ketua Pengarah Institut Perkembangan Minda (Inmind), Dr. Zambry Abd. Kadir berpandangan pendekatan meritokrasi ini bukanlah bermaksud segala-galanya harus diukur pada kelayakan sekeping kertas keputusan peperiksaan. Mungkin apa yang difikirkan oleh Dr. Mahathir ialah meritokrasi dengan beberapa pengubahsuaian yang akan tetap menentukan jumlah kemasukan pelajar Melayu yang ramai, tetapi lebih berteraskan kepada kualiti pendidikan yang melepasi tahap minimum kemasukan ke IPTA. 
Tetapi Zambry percaya, tentunya kita mempunyai pendekatan yang dapat melibatkan semua pihak termasuklah mereka yang sekian lama menyuarakan hak dan kepentingan Melayu. 
Kita memerlukan suatu pendekatan yang bersepadu tanpa semata-mata mengharapkan kerajaan untuk melakukan perubahan kecemerlangan pendidikan. 
Peranan Pertubuhan-pertubuhan politik Melayu dan Badan-badan bukan kerajaan (NGO) Melayu perlu mengemas kini jihad pendidikan ini. 
``Sudah sampai masanya seluruh jentera umat Melayu memulakan suatu gerakan membina semula meritokrasi Melayu dalam konteks pembinaan anak-anak Melayu yang cemerlang,'' kata Zambry. 
Lantaran itu, katanya, kita jangan terbawa-bawa dengan hujah untuk menyatakan bahawa meritokrasi bermakna sistem kuota yang diamalkan selama ini juga akan turut dihapuskan. 
Meritokrasi yang dimaksudkan ialah bagaimana kita memulakan pembinaan Melayu cemerlang daripada peringkat awal pendidikan hinggalah ke peringkat tertinggi. ``Seandainya kita sudah membina anak-anak Melayu seawal-awal alam pendidikan mereka, maka tentunya permasalahan ini dapat kita atasi. 
``Secara tabii, anak-anak Melayu mempunyai kemampuan mental yang sama dengan lain-lain bangsa. Cuma yang perlu diasuh adalah tabiat mentalnya sahaja, yang sekiranya dibimbing, disedarkan, dan dilatih-tubi akan mengubah mereka menjadi pelajar yang cemerlang,'' kata Zambry.
Bagi menjana kecemerlangan, orang Melayu juga perlu mengikis sikap selesa di negara sendiri selain pasif dan tidak suka kepada persaingan. 
Sekiranya sikap selesa ini berterusan, kita akan terpinggir dan menimbulkan banyak masalah dan Melayu akan gagal di tanah air sendiri. 
Meritokrasi juga sebaik-baiknya dilaksanakan dalam bidang perniagaan. Orang Melayu perlu bersedia menghadapi ancaman globalisasi kerana ia mempunyai elemen-elemen meritokrasi yang bakal mengugat hak dan keistimewaan orang Melayu di negara ini. 
Apatah lagi, rata-rata usahawan Melayu kini nampaknya masih memerlukan bantuan kerajaan dan sekiranya tidak, mereka tidak akan berjaya. 
Oleh itu dalam usaha kita membuka luas pintu pagar universiti kepada lebih banyak pelajar, kita harus waspada supaya kualiti pendidikan tinggi dipertahankan. Malah jika kita percaya universiti di Malaysia boleh mencapai status universiti bertaraf antarabangsa, kita mesti memilih pelajar kelas pertama.

