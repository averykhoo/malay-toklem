<date>5.8.01</date>
Punca Melayu hancur di universiti
MUKADIMAH
APABILA Perdana Menteri Datuk Seri Dr. Mahathir Mohamad mengumumkan kerajaan akan melaksanakan sistem meritokrasi bagi kemasukan pelajar ke universiti bermula semester depan, ia menimbulkan polemik dalam masyarakat Melayu.
Ada pihak kurang yakin pelajar Melayu akan mampu bersaing dalam persekitaran berasaskan meritokrasi.
Pihak yang percaya ia akan menjadi ubat yang akan mengubah pencapaian anak-anak Melayu di universiti menyokong langkah radikal kerajaan itu.
Dalam konteks polemik itu, wartawan Mingguan, SALINA IBRAHIM menemu bual Dekan Sekolah Sains Kognitif dan Pendidikan Universiti Utara Malaysia (UUM), Profesor Datin Dr. Noran Fauziah Yaakub.
Dr. Noran berpendapat ibu bapa Melayu turut menjadi punca pelajar-pelajar Melayu kurang cemerlang di universiti. ``Jadi, ibu bapa Melayu juga harus ditolong, berikan mereka kursus keibubapaan,'' katanya.
Di Pulau Pinang, wartawan ROZAMAN ISMAIL dan NOR AZIAH JAAFAR menginterviu Dekan Institut Pengajian Siswazah Universiti Sains Malaysia (USM), Profesor Datuk Dr. Jamjan Rajikan berhubung isu yang sama.
Beliau bersetuju sistem meritokrasi dilaksanakan di universiti-universiti awam. Katanya: ``Kalau kita tidak buat sekarang lambat laun ia kena dilaksanakan juga.''
Melayu tidak ajar anak-anak berdikari
Prestasi pelajar Melayu di universiti begitu mengecewakan. Di Universiti Malaya, umpamanya, jumlah pelajar Cina yang mendapat kelas pertama sekitar 150 orang setahun tetapi pelajar Melayu cuma sepuluh peratus daripada bilangan itu. Apa yang sebenarnya berlaku di universiti-universiti?
DR. NORAN: Kelemahan itu boleh dikaitkan dengan latar belakang kemasukan pelajar-pelajar Melayu ke universiti yang mempunyai banyak kekurangan. Kalau masuk ke universiti sudah kurang keupayaan, tentulah sukar untuk mereka bersaing. 
Dalam kolokium pendidikan yang diadakan di Genting Highlands beberapa bulan lalu, kolokium itu diberitahu bahawa pelajar Melayu mungkin tidak boleh mendapatkan sesuatu yang baik dalam jangka masa yang sama dengan pelajar bukan Melayu . 
Biarlah pelajar Melayu mengambil masa yang lebih lama. Di universiti, untuk mendapatkan ijazah dalam tempoh pembelajaran tiga atau empat tahun, pakejnya tetap sama. Pelajar yang masuk ke universiti dengan kekurangan keupayaan akademik tetapi dibebankan dengan pakej yang sama dan terpaksa pula bersaing dengan pelajar pandai, tentulah ia tidak kena.
Di universiti-universiti di luar negara, penasihat-penasihat akademik lazimnya akan melihat latar belakang seseorang pelajar dan sama-sama merancang agihan kursus di universiti. Pada semester pertama, pelajar biasanya tidak digalakkan mengambil lebih daripada 21 kredit. Oleh itu, pakej pembelajaran di universiti kita perlu lebih fleksibel. 
Jangan paksa semua pelajar Melayu lulus dalam masa tiga hingga empat tahun tanpa mengambil kira sama ada mereka mampu atau tidak.
Adakah ini faktor yang menyebabkan pelajar Melayu tercicir?
DR. NORAN: Untuk berjaya, seseorang pelajar harus berfokus. Mereka harus tahu keutamaan antara aktiviti akademik atau kegiatan kokurikulum. 
Saya lihat kebanyakan pelajar Cina tidak aktif dalam kegiatan bukan akademik. Persatuan-persatuan pelajar di universiti umpamanya dikuasai oleh pelajar Melayu.
Ini dilema kita. Pelajar Melayu aktif dalam aktiviti kokurikulum tetapi penganugerahan ijazah kelas pertama di universiti tidak dinilai berdasarkan aktiviti kokurikulum. Ia dinilai berdasarkan pencapaian akademik. Inilah yang lebih menguntungkan pelajar Cina yang berorientasikan akademik. 
Dalam satu tinjauan di universiti suatu ketika dulu pernah seorang pelajar Cina ditemu bual, ketika ditanya siapa Naib Canselor universitinya, dia tidak tahu. Adakah itu mencerminkan ciri-ciri pelajar kelas pertama yang semata-mata ulat buku dan tidak ambil tahu apa yang berlaku disekelilingnya?
Adakah kelemahan pelajar Melayu di universiti berlaku kerana salah sosio-budaya masyarakat Melayu?
DR. NORAN: Sama ada sosio-budaya Melayu menyumbang kepada masalah ini, ia harus didefinisikan dengan betul. 
Ketika saya belajar di Universiti Malaya pada tahun 1960-an, saya tinggal di rumah kerana ibu bapa bekerja di Kuala Lumpur. Jika saudara mara bertandang, kita kena layan mereka juga. Kalau kita tidak berbual bersama, nanti kita dikatakan sombong. 
Di universiti tempatan pada masa ini, saya lihat pelajar Melayu suka balik kampung. Bila keluarga buat kenduri-kendara, anak disuruh pulang untuk rasa nasi kenduri. Kepada saya ini sedikit sebanyak menjejaskan tumpuan mereka kepada pelajaran.
Baru-baru ini ada seorang pelajar saya beroleh biasiswa untuk pergi ke Sepanyol. Sehari sebelum dia dijadualkan pergi, adiknya beritahu, emak masuk hospital. Pelajar ini langsung membatalkan pemergiannya. 
Memang dari segi semangat kekitaan, pelajar Melayu bagus. Tapi ada positif dan negatifnya. Ini mungkin ada kaitan dengan didikan. Orang Melayu lebih mesra dengan anak. Keluarga Cina tegas dan biasa menengking anak-anak. Seorang sahabat Cina saya mewajibkan anaknya mendapat 100 peratus dalam setiap ujian di sekolah. 
Memang anak-anaknya cemerlang. Tapi dari satu segi lain, adakah kita mahu jadi ibu bapa sebegitu, yang tidak pernah senyum kepada anak-anak? Akhirnya si anak mendapat peluang belajar di Australia dan tidak mahu balik-balik. Tinggallah ibu bapa sendirian di sini.
Pelajar Melayu lemah kerana mereka dikatakan tidak bersaing dalam sistem meritokrasi. Adakah itu punca mereka mengambil mudah pelajaran dan kehidupan mereka?
DR. NORAN: Ada kebenarannya pandangan itu. Ada pelajar kata, ``Buat apa belajar betul-betul, yang penting kita dapat ijazah. Dapat kelas satu atau dua, apabila kerja, gajinya sama saja.'' 
Saya rasa sistem ganjaran dalam pekerjaan di Malaysia perlu dirombak. Pekerja yang mempunyai kelulusan ijazah kelas pertama umpamanya mungkin boleh diberikan dua kali kenaikan gaji berbanding rakan sejawatnya yang lebih rendah taraf akademik. 
Jika ini kita lakukan saya percaya pelajar-pelajar universiti akan dimotivasikan untuk belajar bersungguh-sungguh. Kita kena beritahu mereka bahawa mereka akan dapat peluang naik pangkat lebih cepat jika mereka mendapat ijazah kelas pertama di universiti.
Apa kebaikan dan keburukan sistem meritokrasi di universiti? Jika ia dilaksanakan di universiti-universiti Malaysia, bolehkah ia mengubah sikap pelajar Melayu?
DR. NORAN: Dari perspektif individu, kita harap ia akan menjadi motivasi. 
Tetapi keburukan juga ada. Kita perlu ambil kira banyak faktor lain seperti latar belakang pelajar-pelajar.
Di Malaysia, sekolah-sekolah bandar menunjukkan prestasi yang lebih baik berbanding sekolah luar bandar. Jadi, besar kemungkinan jika sistem meritokrasi dilaksanakan tanpa dihalusi, ia akan mengetepikan pelajar-pelajar luar bandar. Oleh itu tidak semua orang dapat menerimanya secara positif. 
Memang kerajaan mahukan pelajar-pelajar Melayu berdaya saing tetapi pada peringkat ini kita tidak dapat buktikan bahawa dengan melaksanakan meritokrasi pendidikan di universiti, keadaan akan lebih baik. 
Saya sendiri datang daripada sistem pendidikan yang tidak berasaskan kuota pada tahun 1960-an. Melayu ketika itu adalah golongan minoriti di universiti, jadi kami berusaha kuat. 
Tetapi pada masa yang sama, saya bimbang sesetengah orang akan marah terhadap langkah itu. Reaksi orang terhadap sesuatu stimulasi adalah berbeza. Sesetengah orang apabila dicabar, dia akan beri reaksi positif. Orang lain mungkin memberi reaksi sebaliknya.
Seorang pelajar yang diejek, ada yang akan membalas pukulan. Tetapi mereka yang pendiam akan menarik diri perlahan-lahan dan tidak bergaul. 
Apakah tafsiran meritokrasi pendidikan yang perlu dilaksanakan?
DR. NORAN: Berdasarkan Falsafah Pendidikan Negara, kita menekankan supaya pelajar seimbang mental, fizikal, rohani dan emosi. Jika berdasarkan merit, ia merujuk kepada akademik semata-mata. Bagaimanapun untuk menjadi orang berjaya dalam hidup, selain akademik, kita juga memerlukan EQ (kecerdasan emosi). 
Dari segi psikologi orang Melayu, adakah mereka bersedia menghadapi penghapusan kuota dan pelaksanaan meritokrasi?
DR. NORAN: Saya rasa tidak. Banyak sebab yang harus difikirkan. Jika kita mahu pelajar mendapat merit tinggi, universiti perlu mengadakan program untuk membantu mereka meningkatkan prestasi akademik.
Kita tidak boleh harapkan mereka berjuang sendirian tanpa mengetahui caranya. Belajar di universiti tidak sama dengan sekolah. Pensyarah harapkan pelajar Melayu datang berjumpanya tetapi pelajar tidak tahu, takut dan tiada dapat menyesuaikan diri.
Menurut satu kajian perbandingan antara pelajar di Malaysia dengan United Kingdom, dari segi meminta bantuan, didapati pelajar kita sukar meluahkan masalah peribadi mereka berbanding pelajar di United Kingdom.
Kita seperti tidak yakin. Adakah itu juga sebabnya mengapa pelajar-pelajar Melayu kerap balik kampung kerana mereka berasa lebih selamat jika dapat bersama ibu bapa?
Saya yakin ini ada kaitan dengan cara anak-anak Melayu dididik. Anak-anak kita sejak kecil tidur sebilik dengan ibu bapa sehingga umur akil baligh. Gejala ini tidak berlaku di Barat. Dari segi positifnya, ia membina hubungan intim dalam keluarga tetapi negatifnya, anak tidak berdikari.
Daripada pengalaman Profesor apakah trait-trait negatif pelajar Melayu di universiti?
DR. NORAN: Mereka malas menyoal, suka duduk di belakang, melakukan plagiat terutamanya daripada Internet dan tidak beri input sepenuhnya kepada pelajaran. Mungkin mereka rasa ``banyak orang dapat ijazah, tentu saya juga boleh dapat ijazah tanpa belajar.'' Ini andaian yang mereka buat. 
Ada pendapat menyatakan pensyarah universiti yang majoritinya terdiri daripada cerdik pandai Melayu juga menyumbang kepada masalah ini?
DR. NORAN: Itu hanya tanggapan sesetengah pihak. Pensyarah-pensyarah Melayu tidak boleh dikaitkan dengan faktor kemalasan pelajar Melayu. Jika anda lihat di luar negara, pensyarah tidak kisah sama ada pelajar masuk kelas atau tidak. 
Di Malaysia, pelajar Melayu apabila mereka tidak lulus, baru mereka hendak cari pensyarah. Sebelum peperiksaan, mereka tidak datang. Kadang-kadang saya bertanya kenapa mereka tidak memerlukan nasihat pensyarah. Antara jawapan mereka, ``Kami tidak mahu ganggu Prof. Prof sibuk kot?'' Itu persepsi mereka. 
Kadangkala mereka terlalu berbasa-basi, ``Maaflah, kami mengganggu Prof.'' Padahal meminta nasihat adalah hak mereka tetapi mereka rasa kalau mereka mendapatkan tunjuk ajar daripada pensyarah, mereka akan mengganggu kita.
Inilah barangkali salah satu sosio-budaya orang Melayu yang merugikan. 

