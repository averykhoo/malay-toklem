<date>13.700</date>

Memupuk nilai iqra sebagai budaya hidup
Oleh: RAHMAH AHMAD
PERNAHKAH anda membaca buku Jalan Retak yang diterbitkan oleh Pustaka Melayu Baru atau Bulan Tak Bermadu di Fatehpur Sikri terbitan Pustaka Abas Bandung?
Kedua-dua adalah hasil karya Sasterawan Negara Datuk Abdul Samad Said. Saya sendiri belum pernah membaca tetapi pernah menjual buku-buku tersebut sewaktu dididik di toko dan penerbit buku Pustaka Antara selepas merdeka dahulu.
Yang saya baca hanyalah Salina dan Warkah Kepada Salmi Manja. Oleh kerana kedua-dua penerbit sudah tidak wujud lagi dan buku-buku tersebut tiada di pasaran, mungkin anda boleh cari di bahagian koleksi khas atau di bahagian koleksi nadir di perpustakaan-perpustakaan.
Sudah ramai yang menulis menyentuh keputusan Datuk Abdul Samad Said, Sasterawan Negara untuk tidak berkarya lagi.
Mereka terdiri daripada Sasterawan Negara Pak Arena Wati, penulis Kassim Ahmad serta ramai lagi pengarang dan para wartawan yang memberikan ulasan dan pandangan.
Saya pula memilih tajuk seolah-olah mendewa-dewakan Samad Said yang secara peribadi tidak saya kenali. Sebenarnya, hanya Tuhan sahaja yang berhak disembah dan 'As-Samad' - yang diharapkan - salah satu daripada 99 nama Allah yang disebut-sebut saban hari dengan penuh harapan.
Semoga di era IT, kita semua ingatkan Tuhan supaya menjadi manusia yang berilmu dan bermaklumat. 
Nasib Pak Samad Said dengan lebih daripada 45 karya-karyanya seolah-olah nasib kaum wanita yang sering dirundung malang. Selalu mencurah bakti tetapi sering tidak dihargai. Sebagai contoh, apabila seseorang wanita menghadapi krisis rumah tangga, ada kalanya kaum keluarga sendiri tidak dapat membantu. Walaupun keluarga di pihak suami masih ada, apabila keretakan berlaku ada waktunya ibu mertua boleh menjadi murder in law manakala saudara ipar boleh menjadi sister/brother outlaw (penjenayah).
Terkapai-kapailah dia dengan ada atau tidaknya pendidikan menjadi seorang IT (ibu tunggal) untuk mencari jalan hidup bersama anak-anaknya. Yang salah dan silap adalah wanita manakala dasar hormat dan ketuanan suami jarang tergugat.
Walaupun penglibatan saya di bidang buku agak terhad, saya rasa perlu menyentuh senario perniagaan buku, peranan penerbit dan penulis, fungsi perpustakaan, tanggungjawab Kementerian Pendidikan dan sambutan masyarakat kita terhadap ilmu secara amnya. Di manakah silapnya?
Bersama-samalah kita bertanggungjawab mencari jalan baru yang segera untuk memupuk nilai iqra di kalangan masyarakat. Kerana bukan saja jalan hidup sebagai pengarang suram, tetapi sebagai peniaga dan penerbit buku, jalan samping yang diambil pun tidak sepantas jalan di lebuh raya yang kita lalui.
Diharap cadangan untuk memilih jalan baru diterima bukan saja dengan hati yang terbuka tetapi merayu tindakan dan perhatian yang sewajarnya.
Buat apalah lagi saya merayu tak ubah seperti lebih rak daripada buku dengan wujudnya e-dagang dan perdagangan antarabangsa pula sedang menuju ke arah ekonomi digital. Cubalah tanya siapa yang tidak mahu menjejaki pengasas Amazon.com iaitu Jeffrey Preston Bezos.
Dengan memulakan perniagaan buku melalui Internet pada tahun 1995, pendapatan beliau kini dikatakan mengatasi Bill Gates. Saham yang dimiliki beliau dianggarkan bernilai 10.5 bilion dolar. Oleh kerana minat membaca di kalangan masyarakat rendah, peniaga buku tempatan terpaksa mengikut jalan lama walhal jalan raya dunia sudah menghala ke arah globalisasi.
Terdapat lebih daripada seratus peniaga buku tempatan yang terdiri daripada kaum Melayu, Cina dan India. Mereka ada yang bertaraf peruncit menjual akhbar, alat tulis dan buku-buku sekolah serta kontraktor buku-buku import selain pengedar yang menjadi ejen kepada penerbit besar seperti Dewan Bahasa dan Pustaka, Utusan Melayu, Fajar Bakti dan lain-lain.
Beberapa penerbit dan peniaga buku sudah pun membuka laman web menyertai lebih 200 peniaga buku antarabangsa yang berada di dalam Yahoo. Lebih separuh daripadanya telah membuka jualan secara dalam talian.
Tahun ini, tokoh buku MPH telah membuka cawangan dengan keluasan kedai 30 ribu kaki persegi menyediakan buku-buku import yang amat bernilai. Sebagai penyewa induk, mereka membuka ruang bagi penerbit-penerbit asing yang berpangkalan di Singapura seperti syarikat Pearson Education yang baru sahaja mengambil alih syarikat Simon & Schuster dengan nilai hampir US4 bilion!.
Amat menghairankan, mereka lebih kepada penjualan buku-buku dan belum banyak menghasilkan produk multimedia. Ini bermakna buku ada nilai estetikanya, mudah alih dan masih diperlukan!
Kebanyakan buku-buku import yang didapatkan untuk keperluan tempatan datangnya melalui Tambak Johor dan ini melibatkan pertukaran mata wang asing yang berlainan denominasi sebelum sampai ke pasaran kita. Singapura menjadi pangkalan untuk keperluan dan permintaan peniaga-peniaga buku di sekitar Asia Tenggara. Buku-buku dari Indonesia, Timur Tengah dan lain-lain dibawa masuk melalui Pelabuhan Klang oleh peniaga-peniaga buku yang berniaga di bidang buku-buku agama, sastera serta bidang-bidang lain.
Peniaga-peniaga buku akan mula sibuk pada penghujung tahun apabila penggal baru persekolahan bermula manakala bagi kontraktor yang membuat bekalan ke perpustakaan, waktu yang ideal adalah ketika berlangsungnya pesta buku seperti Pesta Buku Antarabangsa pada bulan Ogos.
Pustakawan, murid-murid, guru-guru sekolah dan ibu bapa serta ulat bukulah yang diharap mengunjungi pesta buku. Pemimpin politik ada datang merasmikan pembukaan pameran tetapi tidak ramai datang meraikannya bersama keluarga.
Pesta buku di peringkat kebangsaan diadakan di tiap-tiap negeri dan Pesta Buku Terengganu adalah pameran buku yang banyak mendapat sambutan dari segi jualan selepas Pesta Buku Antarabangsa.
Tiap-tiap bulan ada negara yang mengambil giliran menyambutnya dan yang terbesar adalah di Pesta Buku Frankfurt, Jerman pada setiap bulan Oktober.
Terdapat juga perpustakaan sekolah-sekolah swasta termasuk kolej dan universiti yang diswastakan berasa lebih mudah berurus dengan ejen-ejen di luar negara.
Belian yang melibatkan jumlah yang besar, secara pukal tapi pesanan boleh dibuat secara runcit, dihantar melalui udara dengan kos bungkusan dan pelepasan di lapangan terbang dikenakan menjadikan urusan amat menarik.
Apabila aktviti-aktiviti penuntut pula memerlukan sokongan daripada peniaga-peniaga tempatan termasuklah peniaga buku - Obligasi sosial ada jalan pintasnya iaitu peniaga-peniaga buku tempatan manakala ejen luar mengaut keuntungan!
Ada yang bertanya tidakkah minda para intelek disuluh apabila belian dibuat bebas-sebebasnya tanpa perhatian atau kawalan? Memang KDN ada mengawal kemasukan buku-buku tetap apabila tajuk buku boleh mengelirukan sepertilah tajuk tulisan saya ini bukan saja-saja mendoakan agar Tuhan membantu penerbit, penulis, peminat ilmu dan kerajaan bersama sama bertanggung jawab supaya mengubah sikap rakyat agar celik dan cintakan huruf!
Walaupun peniaga-peniaga buku tempatan sudah mula membuka laman-laman web, mereka juga perlu mendapatkan pesanan dari sekolah sekolah, jabatan-jabatan kerajaan dan institusi-institusi pengajian tinggi serta perpustakaan-perpustakaan jabatan-jabatan kerajaan.
Pada tahun lalu, Kementerian Pendidikan ada membeli buku-buku untuk perpustakaan yang dianggarkan RM10-15 juta untuk diagih kapada 40 kontraktor tempatan.
Salah satu institusi yang mempunyai peruntukan untuk peniaga-peniaga buku tempatan berniaga adalah perpustakaan-perpustakaan awam yang ada di setiap daerah dan negeri.
Tidak dinafikan kerajaan Barisan Nasional sudah menyediakan kemudahan dan menggalakkan rakyat membaca dengan membina perpustakaan-perpustakaan awam yang besar dan tersergam indah.
Kempen bulan membaca juga diadakan dan peniaga-peniaga buku memainkan peranan melengkapkan pesanan-pesanan perpustakaan seperti Perpustakaan Negara di ibu kota. Terbaru di Pantai Timur, Kuala Terengganu, telah didirikan perpustakaan setinggi lima tingkat bernilai RM20 juta.
Lebih hebat di Kuching, Sarawak dengan bangunan perpustakaan awamnya bernilai RM50 juta, sudahpun siap dimasuki tahun ini. Tidak lama lagi, warga kota akan berpeluang menggunakan perpustakaan elektronik berhampiran Dataran Merdeka apabila siap didirikan.
Di Sabah perpustakaan daerahnya besar-besar dan memainkan peranan atau misi difahamkan untuk perkembangan agama bagi kerajaan sebelum ini.
Alangkah indahnya dunia peniaga dan karyawan apabila masyarakat dahaga dan cintakan ilmu. Apabila ramai berkarya, perpustakaan boleh membantu mengatasi budaya lepak di kalangan remaja.
Di negara jiran kita Singapura, perpustakaan dibina di pusat-pusat membeli-belah seperti di Westmall Shopping Complex dan Bukit Batuk Community Library. Sewaktu ke Pesta Buku Asia April lalu, saya terlihat buku-buku perpustakaan lusuh, tanda sering dipinjam dan dibaca sehingga diletakkan cop; I am gentle, please handle me with care (jagalah saya dengan cermat/baik).
Pengguna meminjam buku menggunakan kad pengenalan yang berbentuk kad pintar. Negara jiran kita itu mengikuti contoh negara Barat seperti Denmark yang mempunyai perpustakaan di kilang-kilang dan perpustakaan di pusat membeli-belah disediakan troli untuk kemudahan peminjam!
Perpustakaan Negara boleh membantu peniaga-peniaga buku dengan menswastakan bahagian tertentu agar senarai terkini terbitan tempatan disediakan sambil menjadi pusat pemantau tender-tender di mana buku-buku Dewan serta terbitan-terbitan bermutu terpilih.
Difahamkan tajuk-tajuk Dewan adakalanya tidak tersenarai di dalam tender. Apabila penerbit-penerbit mengetahui buku-buku mereka terjamin jualannya, pusat ini boleh memainkan peranan menjadi ejen untuk mengumpul buku bagi tujuan pendepositan pusat yang tidak terkumpul oleh Perpustakaan Negara!.
Buku-buku umum dan buku-buku agama Islam pula bebas dicetak rompak oleh orang-orang bukan Islam dan perlu disedari, syarikat-syarikat terbabit ada yang mengambil nombor ISBN di Perpustakaan Negara. Saya pernah menyemak peti surat mereka dengan menghubungi pejabat pos dan diberitahu bahawa alamat mereka terletak di pasar Chow Kit - Tidak wujud! Tetapi apakah yang dicari oleh orang-orang kita untuk dibeli dan dibaca? Akhbar, majalah hiburan seperti Mangga, komik, buku-buku seks murahan, buku-buku politik dan buku-buku agama yang ringan-ringan.
Buku-buku sastera dan ilmiah dicari apabila perlu sahaja. Video dan cakera padat filem-filem Hindustan cukup diminati dan budaya Bollywood segar menular. Sama ada buku atau video, yang cetak rompak itulah yang lebih dicari. Oleh itu tidak hairanlah jika Samad Said membuat keputusan untuk berhenti menulis dan keputusan beliau beralih ke arah agama amatlah wajar.
Bayangkanlah jumlah semua penjualan buku-buku terbitan tempatan tidak tersaing pendapatan seorang pengarang Barat seperti Tom Clancey yang tersiar di akhbar sebanyak RM250.8 juta dengan novelis Stephen King telah memungut hasil RM247 juta. Manakan tidak, hasil tulisan mereka ada yang terpilih untuk diadaptasi dalam bentuk filem cereka.
Dianggarkan Samad Said hanya mendapat RM1,400 sebulan? Amat mengharukan apabila seorang rakan anak beliau menghubungi dari Universiti Utara Malaysia memberitahu bahawa anak beliau hanya makan nasi dengan garam di balik pintu!
Ya Samad, Ya Rabbi, Ya Rahman - janganlah jadikan dunia ini kaku dan jadikanlah rakyat Malaysia pencipta dan pengembang ilmu. Apalah lagi yang tinggal apabila nasib karyawan terbiar? Pernah disiarkan di akhbar Utusan Malaysia mencadangkan agar cuti Hari Buruh dijadikan cuti hari iqra atau hari minda dan budaya ilmu. Saya rasa di alaf ini tidak ada rakyat Malaysia yang mahu dirinya dipanggil buruh dan saya semak tidak semua negara di dunia menyambut Hari Buruh!
Sudah tiba masanya Kementerian Pendidikan menubuhkan jabatan iqra ataupun jabatan ilmu dan budaya membaca. Tidak dinafikan pada tahun 1968 Kementerian Pendidikan sudah menubuhkan Majlis Kemajuan Buku Kebangsaan dan ada memberi peruntukan tahunan sebanyak RM100 ribu untuk projek gerakan membaca.
Tetapi apakah peranannya di dalam merealisasikan Dasar Buku Negara? Di alaf ini diharap perhatian diberikan agar Majlis Buku boleh bergerak dan bertindak, dan tidak dibiarkan begitu sahaja. Malah ada lima persatuan berkait dengan buku lesu sekadar menunggu dan menanti sepertilah Majlis Buku tidak ubah seperti sebuah buku. Terbuku tapi tak beku!
Apakah sistem pendidikan kita yang berorientasikan peperiksaan boleh menjadikan anak-anak kita bestari kerana mencintai ilmu mereka boleh menjadi manusia yang rajin berfikir. Kerana tidak mahu ketinggalan dengan segala yang canggih apakah kita mahu mereka menjadi manusia robotik? Sejak masalah buku-buku sekolah lewat tiba kepada murid-murid sekolah sewaktu penggal baru bermula Biro Buku Teks, Kementerian Pendidikan telah mengambil peranan sebagai penerbit, manakala penerbit-penerbit swasta telah menjadi pengatur huruf! Apakah peranan tersebut yang terbaik dan menjaminkan pendidikan yang bermutu untuk anak-anak kita ?
Satu dari penerbit yang terlibat dengan penerbitan buku sekolah adalah penerbit Dewan Bahasa dan Pustaka yang pasti tidak boleh bergerak tanpa sokongan kerajaan.
Sebagai badan yang mendaulatkan bahasa, Dewan perlulah membanteras korupsi bahasa dan mengawal jalan bahasa supaya tidak tercemar, sesuai dengan nilai-nilai murni bangsa kita. Jalan raya titian batu perlulah dirombak semula. Sudah lama terdengar di pasaran bahawa penswastaan sebahagian unit Dewan Bahasa telah dibawa ke Unit Perancang Ekonomi, di Jabatan Perdana Menteri tetapi hingga kini terkubur begitu sahaja? UPEN saharusnya bertindak sewajarnya sekiranya tidak mahu melihat satu hari nanti Dewan menjadi satu badan yang mengekonomikan bahasa dan akhirnya bangsa! Mana tidaknya ia seolah-olah menjadi satu dewan berpolemik dengan perasaan (D.B.P.).
Semoga Tuhan mengampunkan dosa saya dan Datuk Abdul Samad Said memaafkan saya kerana sebagai wanita berani membawa berjalan-jalan Salina dan Jalan Retaknya! Sebab tiada lelaki dan wanita yang sepatutnya hidup sengsara di bumi bertuah ini. Jelas pengarang dan penerbit boleh memainkan peranan menyumbang kepada ekonomi negara dan pemimpin politik tak kira ideologi politik perlu memainkan peranan membetul dan mengatasi masalah ini.
Siapalah saya sekadar seorang wanita, ada sari, dan sangatlah malang apa yang dicadang tidak diserikan pula! Apabila semua jalan sudah tertutup!- Berdoalah!.
