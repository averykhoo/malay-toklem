Hukuman yang dahsyat terhadap bangsa yang ganas dan zalim - Menanti pertolongan Allah
BERBAGAI-BAGAI reaksi timbul akibat serangan ganas dan buas Amerika Syarikat dan sekutunya (terutama Britain) terhadap Iraq. Saya menerima beberapa e-mel daripada pengirim yang saya tidak kenal. Sebuah e-mel datangnya dari Barat, pastinya dari Amerika. E-mel ini menyeru pembacanya supaya menggunakan kesempatan `perang Iraq' (sebenarnya serangan Amerika terhadap Iraq) ini untuk melabur dalam pasaran stok atau saham, kerana katanya, Amerika akan mencapai kemenangan yang cepat (swift victory) di Iraq, dan pada ketika ini, kata pengirim e-mel itu, nilai pasaran stok/saham di Amerika sedang melambung naik.
E-mel lain yang saya terima datangnya daripada pengirim Islam. Melihat pada namanya, pengirim ini nampaknya orang Melayu-Islam dari Malaysia. E-mel ini berkata bahawa `tanda dunia akan kiamat sudah sampai', maka hendaklah orang Islam seluruh dunia bersiap sedia menghadapi hari kiamat ini. Dari mana pengirim e-mel ini mendapat maklumat atau ilham tentang tanda hari hendak kiamat ini saya tidak tahu. Agaknya, serangan Amerika terhadap Iraq itu adalah salah satu tandanya. Tetapi hanya Tuhan sahaja yang tahu bilakah dunia akan kiamat. 
Jadi ada dua jenis reaksi terhadap serangan Amerika terhadap Iraq. Yang satu datangnya daripada orang yang mewakili kerakusan dunia kapitalisme Barat. Manusia di Amerika boleh mendapat keuntungan melalui perjudian pasaran wang dengan menghancurkan negara Iraq, negara Islam. Inilah tamadun kapitalisme biadab Barat, khususnya Amerika Syarikat. Nilai kemanusiaannya, adabnya, sudah tidak ada lagi. Dan apabila nilai ini sudah tidak ada lagi pada manusia, inilah tanda dunia tidak akan aman. Mangsanya ialah negara seperti Iraq dan negara-negara Islam lain yang `kaya minyak'. Yang menghisap darahnya ialah manusia syaitan kapitalis yang bermuafakat di bilik-bilik stock exchange di New York, London dan Tokyo. Mereka inilah yang menyokong keganasan Amerika di Iraq dan di tempat-tempat lain. Mereka takut negara mereka akan menjadi miskin kalau perniagaan minyak dikawal oleh orang Islam, atau kalau negara atau dunia Islam mempunyai kekuatan yang dapat mengimbangi kuasa senjata mereka.
Kemudian, kita mendengar ada orang Islam yang berkata bahawa akidah orang Islam atau iman mereka boleh tergugat atau rosak kerana penderitaan umat Islam di tangan orang kafir di merata-rata kawasan di dunia, misalnya di Palestin, Bosnia, Afghanistan dan Iraq serta entah di mana lagi, kelihatan seolah-olah dibiarkan oleh Allah, tidak ada apa-apa pertolongan yang nyata daripada-Nya, padahal umat Islam itu jelas teraniaya, diganasi, dibunuh setiap hari, negeri mereka dijahanamkan, mereka dimiskinkan, dikutuk, dituduh sebagai `pengganas', sebagai manusia yang tidak bertamadun tinggi dan sebagainya. Sampai ada orang yang berkata, apa untungnya menjadi orang Islam di dunia hari ini? Bahkan sudah ada orang Islam yang meninggalkan ibadah sembahyang kerana menyangka bahawa amalan itu hanya `ritual' semata-mata, tidak ada faedahnya di dunia. Sedangkan bangsa yang menduakan Tuhan, yang syirik, hidup mereka makin `maju' dan makin bahagia di dunia ini.
Nauzubillah! Mana kita tahu Allah tidak menolong umat yang teraniaya? Jikalau Tuhan tidak menyelamatkan Islam atau menolong umat Islam, sudah lama umat Islam tidak ada di dunia ini. Beberapa contoh pertolongan Tuhan yang terawal dalam sejarah Islam dapat kita sebut. Perang Badar, yang berlaku dalam tahun 624 Masihi, adalah contoh yang disebut dalam al-Quran (surah al-Anfal). Seramai 300 pejuang Islam terpaksa menghadapi serangan 1,000 tentera Mekah. Pejuang Islam itu menang kerana adanya bantuan para malaikat. Kalaulah pejuang Islam kalah di Badar, riwayat Islam mungkin tamat di situ. 
Kemudian tentera Mekah menyerang lagi, dalam Perang Uhud tahun 625 Masihi. Walaupun pejuang Islam mengalami kekalahan atau hampir-hampir kalah, tetapi kekalahan itu tidak sampai menyebabkan tentera Mekah menakluki Madinah, padahal mereka dengan mudah dapat menakluki Madinah, dan ini tidak terjadi. Mengapa? Tentu ada sebabnya yang ghaib. Kekalahan pejuang Islam di Uhud disebabkan tentera Islam melanggar perintah Nabi. Sepasukan daripada mereka tidak sabar untuk merebut harta rampasan perang, lalu meninggalkan kubu pertahanan mereka. Sepasukan tentera Mekah yang diketuai oleh Khalid Ibn Walid bolos melalui laluan yang tidak dijaga itu untuk memporak-perandakan pertahanan pejuang Islam. Itulah pelajaran yang ditunjukkan oleh Allah.
Tetapi, siapa sangka, selepas itu datang rahmat Allah. Khalid Ibn Walid memeluk agama Islam dan beliaulah yang mengetuai tentera Islam merampas Baitulmaqdis atau Jerusalem, dan Khalifah Umar Ibnu Khatib sempat melakukan lawatan ke kota suci itu.
Satu contoh lagi, Baghdad dalam zaman pemerintahan para khalifah Bani Abbasiah berkembang sebagai kota dan pusat tamadun ilmu, seni dan budaya tinggi yang tidak ada tolok bandingnya dengan mana-mana kota bukan Islam (termasuk Eropah) pada zaman itu. Kemudian datang malapetaka yang dahsyat. Dalam tahun 1258, tentera Mongol, diketuai oleh adik Kublai Khan dan cucu Jenghiz Khan dari Asia Tengah, Hulegu, menyerang Baghdad dan melakukan kemusnahan yang luar biasa ganas dan buasnya - samalah dengan keganasan dan kemusnahan yang dilakukan oleh tentera Amerika Syarikat terhadap Baghdad hari ini. Ribuan penduduk Baghdad dibunuh, segala perpustakaan (terdapat lebih kurang 900 perpustakaan di Baghdad waktu itu) dan buku-buku ilmu yang sangat berharga dimusnahkan, dibakar. Kota Baghdad ranap. Tetapi pertolongan Allah turun lagi. Dua tahun kemudian, dalam tahun 1260, tentera Mongol itu disekat untuk mara ke Mesir; mereka dikalahkah oleh tentera Islam di bawah pimpinan Sultan Mamluk (keturunan bangsa Turk), Baybar, di Ain Jalut, sebuah desa di utara Palestin.
Siapa sangka, tentera Mongol yang terkuat pada zaman itu - tiada kuasa lain yang dapat menentangnya - dapat dikalahkan oleh tentera Islam Mamluk yang belum mempunyai pengalaman berperang? Dan siapa sangka, Timur (atau Timurlin), anak Hulegu yang memusnahkan Baghdad, memeluk agama Islam. Peristiwa ini membawa kesan yang besar dalam kemunculan beberapa buah empayar baru Islam. Seorang ketua kaum Turk memeluk agama Islam. Namanya Uthman. Dialah pendiri empayar Uthmaniah yang terawal, empayar yang akhirnya menjadi kuasa Islam yang terkuat, yang cukup menggemparkan Eropah. Jadi dalam masa 50 tahun sahaja setelah Baghdad dihancurkan oleh tentera Mongol, iaitu di akhir abad ke-13 dan awal abad ke-14, kesemua empat buah empayar yang dibina oleh kaum Mongol di Asia Tengah dan Asia Timur melalui peperangan dan perampasan, akhirnya memeluk agama Islam. Ini termasuk empayar Safavid di Parsi, empayar Uthmaniah dan empayar Islam di India. Kuasa empayar Byzantin tamat apabila benteng terakhir mereka, iaitu Konstantinopol, ditawan oleh Sultan Mehmet II pada 29 Mei, tahun 1453. Kuasa-kuasa Eropah pada waktu itu tidak dapat bersatu untuk membantu menyelamatkan kota ini. Konstantinopol diberi nama baru, iaitu Istanbul. Sultan Mehmet II baru berusia 20 tahun semasa dia mengetuai tentera Islam menawan kota empayar Byzantin itu. 
Demikianlah beberapa contoh tentang `campur tangan' atau pertolongan Tuhan dalam sejarah Islam sepanjang zaman. Banyak contoh yang lain lagi. Tetapi kita tidak memahaminya. Perhatikan bagaimana, melalui pertolongan ini, Tuhan juga menunjukkan kelemahan umat Islam sehingga menyebabkan tanah mereka mudah dirampas atau dimusnahkan oleh kuasa-kuasa asing. Antara kelemahan umat Islam yang asas dan yang berulang-ulang dilakukan ialah: 
(a) Ketiadaan perpaduan di kalangan ummah: Orang Islam sering berpecah dan berperang antara sesama sendiri disebabkan oleh perbezaan bangsa, mazhab (misalnya antara kaum Sunah dan kaum Syiah), dan banyak sebab lain, padahal Islam itu dibina atas tali persaudaraan (ukhuwah) dan ketauhidan; 
(b) Berlakunya peraturan dan sistem ketidakadilan, bahkan kezaliman sosial, ekonomi, dan politik di negara Islam, menyebabkan kerajaan Islam dan rakyatnya lemah, miskin, tidak maju dalam pelbagai bidang, padahal keadilan mendasari hukum hidup ummatun wasatun dan tatacara pemerintahan Islam; 
(c) Terdapatnya amalan hedonis, maksiat, rasuah dan sebagainya di kalangan pemerintah, raja, maharaja dan lain-lain. Sultan-sultan empayar Uthmaniah, misalnya, sering hidup bergelumang dengan kelazatan lucah di istana mereka, dan ini menjadi bahan cerita buruk kaum orientalis Barat untuk menjatuhkan imej Islam, padahal tamadun Islam berdasarkan adab; 
(d) Tidak mementingkan ilmu, tetapi mementingkan kemewahan materialistik, jadi dunia Islam yang kaya minyak misalnya, terpaksa atau lebih suka bergantung pada teknologi dan kapitalis Barat untuk `mengeksploitasi' kekayaan ekonomi Islam - akibatnya, rakyat Islam terus miskin, yang terkaya ialah kapitalis Barat dan raja-raja Islam; dan
(e) Umat Islam dididik dengan ajaran dan kepercayaan dan amalan yang salah terhadap prinsip-prinsip Islam yang sebenarnya, yang `fundamental', yang pokok. Tidak keterlaluan juga kalau dikatakan bahawa umat Islam di serata dunia nampaknya `dipimpin' oleh para pemerintah yang lemah dari segi akidahnya, dari segi moralnya, dan dari segi kebolehan akal budinya. 
Dalam sejarahnya, kita perhatikan dalam keadaan yang demikianlah negara Islam sentiasa menjadi sasaran serangan kuasa luar yang bencikan Islam, ini termasuk bangsa Mongol, kemudian penjajah Barat hingga hampir seluruh dunia Islam, dari Afrika, di Asia Barat dan di India dan di dunia Melayu, dijajah oleh kuasa-kuasa Barat (Britain, Belanda, Portugal, Perancis, Portugal, dan Rusia). 
Bagi dunia Eropah, penjajahan itu mungkin dianggap sebagai sambungan perang crusade terhadap Islam yang bermula sejak awal abad ke-11, perang yang tidak pernah dapat mengalahkan dunia Islam sehinggalah ke abad 19 apabila seluruh dunia Islam di serata dunia dijajah oleh kuasa-kuasa Barat yang dianggap sebagai pewaris Perang Salib yang lama itu. Tetapi akhirnya hampir seluruh dunia Islam ini `dibebaskan' daripada cengkaman penjajahan Barat itu.
Serangan Amerika terhadap Afghanistan dan Iraq tidak lain tidak bukan adalah perang neo-imperialisme Barat berdasarkan semangat dan ingatan kolektif sejarah perang crusade (Perang Salib) zaman lampau itu. Apakah sebab lain kalau tidak ini? Dan kalau inilah sebabnya, iaitu untuk menghancurkan Islam dan menzalimi makhluk Tuhan yang tidak bersalah, maka hikmah lamanya akan berulang. Amerika Syarikat dan sekutunya boleh kita samakan dengan kuasa Mongol zaman dahulu yang akhirnya menjadi rahmat kepada dunia Islam yang pernah diserang dan dimusnahkannya, seperti yang tersebut tadi. 
Jadi, dua petanda atau `ujian' daripada Tuhan yang agak jelas ialah: 
Pertama, serangan tanpa sebab AS terhadap Iraq ini berlaku kerana kelemahan umat Islam sendiri, seperti yang tersebut tadi, bukan kerana kekuatan Amerika sebagai `kuasa besar'. Kita yakin bahawa melalui ujian ini dunia Islam akan diselamatkan lagi jika umat Islam insaf dan membetulkan kelemahan-kelemahan yang tersebut tadi. 
Petanda kedua ialah, dengan melancarkan serangan buas dan gila terhadap Iraq - seperti yang dilakukan oleh tentera ganas Mongol - Amerika sudah sampai ke puncak kejahatannya, dan akhirnya akan dihukum oleh Allah melalui cara yang ghaib, yang tidak dapat diduga oleh manusia. 
Kesalahan yang dilakukan oleh Amerika, yang pasti akan disedari oleh manusia sejagat ialah: 
(a) Ia bertindak tanpa menghiraukan prinsip perundingan multilaterisme dan kedaulatan negara PBB, dan perasaan kemanusiaan; dan 
(b) Amerika menyerang negara yang tidak melakukan apa-apa kesalahan terhadapnya, tetapi tidak menyerang Israel yang melakukan keganasan terhadap rakyat Palestin dan terus membina senjata pemusnah.
Maka tidaklah mustahil kalau Amerika, akibat keganasannya ini, akan ditimpa bala, misalnya, ekonominya akan runtuh akibat terlalu banyak berperang, moralnya atau keandalan atau kredibilitinya di mata masyarakat dunia akan mulai merosot. Negara lain, misalnya China, bahkan dunia Islam seluruhnya, boleh menggantikan Barat (khususnya Amerika) sebagai kuasa ekonomi dunia baru. Tidak mustahil, dengan kehendak Allah, Amerika akan menjadi negara papa dan miskin. Tamadun sesuatu bangsa boleh diruntuhkan oleh kejahatan bangsa itu sendiri. Inilah cara Tuhan menghukum sesuatu bangsa, iaitu melalui kesalahan manusia itu sendiri.
Komunisme boleh dikalahkan, kerana komunisme ialah ideologi ciptaan manusia. Tetapi Islam ialah agama wahyu yang tidak akan dapat dimusnahkan oleh manusia. Kini umat Islam merupakan umat yang paling cepat pertumbuhannya dari segi jumlah penganutnya - lebih 1,200 juta orang, dan kita percaya kebanyakannya masih tetap taat kepada Allah, dan orang yang taat dan takut kepada Allah tidak akan melakukan kejahatan, keganasan dan peperangan, kecuali jika terpaksa untuk mempertahankan maruah dan agamanya. 
Salah satu kesan serangan Amerika terhadap Iraq ini ialah, bertambah kuatnya kesedaran umat Islam serata dunia untuk bersatu menentang `syaitan' kapitalis dan syaitan perang ini. Selain ini, seluruh dunia akhirnya akan menyedari bahawa keadaan tidak aman di dunia pada masa ini bukan disebabkan oleh orang seperti Saddam Hussein atau oleh Al-Qaeda, atau manusia seperti Osama bin Laden yang tidak mempunyai kuasa tentera sebesar dan sekuat Amerika, tetapi oleh Amerika dan Israel yang mempunyai kekuatan alat keganasan yang terbesar untuk mengancam seluruh dunia. 
Jadi, apabila tiba masanya Allah akan melakukan hukuman yang dahsyat terhadap bangsa yang ganas dan zalim, untuk kebaikan seluruh umat manusia, tidak kira bangsa dan agama. Bilakah dunia akan kiamat, ini bukan urusan manusia. Urusan kita ialah untuk menentang keganasan Amerika dan Israel, dan ini adalah kewajipan semua bangsa, tidak hanya dunia Islam.
* Datuk Dr. HASSAN AHMAD ialah 
Ketua Eksekutif Yayasan Karyawan Malaysia. Beliau boleh dihubungi di alamat 
e-mel hasmad@tm.net.my.

