<date>1.4.01</date>
Komplikasi muntah darah
Oleh: NAJIBAH HASSAN
MUNTAH darah (hematemetesis) atau lebih dikenali sebagai santau seperti tanggapan sebahagian besar masyarakat Melayu merupakan satu gejala serius yang perlu diberi perhatian.
Ini kerana tanpa rawatan yang sewajarnya ia boleh mengakibatkan komplikasi kematian.
Pakar Perunding Perubatan dan Gastroenterologi, Unit Gastroenterologi, Hospital Kuala Terengganu (HKT), Dr. Ahmad Shukri Md. Salleh berkata, pesakit yang mengalami muntah darah yang banyak perlu dirujuk ke hospital secepat mungkin kerana ia boleh menyebabkan tekanan darah menjadi rendah.
Menurut beliau, keadaan ini boleh meninggalkan kesan pada organ-organ terpenting tubuh seperti kegagalan jantung, buah pinggang dan fungsi otak.
``Ada kalanya pada peringkat yang lebih serius darah tersebut boleh tersedut ke dalam paru-paru.
``Keadaan ini jika dibiarkan tanpa rawatan boleh mengakibatkan pesakit meninggal dunia dalam masa beberapa jam,'' katanya.
Beliau menambah, bagi mereka yang menghidap penyakit jantung, masalah seumpama ini boleh menjadi lebih serius.
Bagi kes-kes yang serius rawatan segera diperlukan untuk mengembalikan tekanan darah menjadi normal.
``Bagi keadaan seperti ini, pesakit perlu distabilkan dengan apa cara sekalipun,'' katanya.
Muntah adalah satu keadaan di mana tubuh akan bertindak mengeluarkan kandungan yang terdapat dalam perut secara tiba-tiba oleh sebab-sebab yang tertentu. Sebelum muntah, lazimnya individu terbabit akan mengalami rasa loya dan tidak selesa pada perut.
Menurut Dr. Shukri, setelah keadaan pesakit menjadi stabil, doktor akan melakukan pemeriksaan teliti untuk mengenal pasti punca berlakunya muntah darah.
``Pelbagai punca boleh menyebabkan seseorang itu muntah, lazimnya ia terjadi disebabkan masalah pada bahagian saluran pemakanan (esofagus), perut, duodenum atau lain-lain,'' katanya.
Menurut Dr. Shukri, individu yang berisiko mengalami muntah darah ialah orang dewasa.
JENIS MUNTAH DARAH
A. Fresh blood (darah yang berwarna merah)
Bagi kategori ini, darah yang keluar agak cair dan berwarna merah.
Warna darah, kuantiti dan cara ia keluar juga bergantung kepada tempatnya.
Dianggarkan 50 peratus kes muntah darah seperti ini adalah disebabkan oleh ulser peptik iaitu ulser yang terjadi pada perut atau usus kecil (duodenum).
Ia juga boleh disebabkan oleh pendarahan dari salur darah di bahagian esophagus yang dipanggil esophageal varices. Masalah ini berlaku disebabkan tekanan darah portal yang terlalu tinggi (portal hypertension).
Di rantau Asia, keadaan ini adalah berkaitan dengan sirosis hepar yang berpunca daripada jangkitan virus hepatitis B dan C yang kronik atau disebabkan oleh pengambilan alkohol yang berterusan.
B. Coffee ground (darah yang berwarna hitam)
Bagi kategori ini, pendarahan juga berlaku pada perut atau usus kecil di mana darah yang keluar tidak memancut.
Pesakit akan mengadu sakit perut dan mengeluarkan muntah berwarna kehitam-hitaman.
Bagaimanapun, Dr. Shukri memberitahu, kebanyakan individu yang datang mendapatkan rawatan ke hospital terdiri daripada mereka yang menghidap muntah darah yang berwarna kehitam-hitaman.
Selain ulser, ia mungkin juga berkaitan dengan erosion iaitu keadaan antara luka dan radang yang berlaku pada bahagian tertentu dalam tubuh.
PUNCA 
A. Ulser perut
Ulser perut merupakan salah satu penyebab utama pendarahan dalam perut yang boleh mengakibatkan seseorang itu muntah berdarah atau membuang najis yang berwarna hitam seperti tar.
Selaput dalaman perut yang luka dikenali sebagai ulser perut manakala sejenis lagi ulser berlaku pada usus kecil.
Kedua-dua ulser ini dikategorikan sebagai ulser peptik.
Bakteria helicobacter pylori dikenal pasti sebagai bakteria yang bertanggungjawab menyebabkan berlakunya ulser perut.
Dianggarkan 70 hingga 90 peratus pesakit ulser mempunyai bakteria ini. Bakteria ini mengeluarkan beberapa bahan-bahan seperti ammonia, protease dan cytotoxin yang melukakan lapisan dalaman perut.
Selain itu, lain-lain punca yang menyebabkan berlakunya ulser perut ialah:
* Pengambilan ubat antiinflamasi (non-steroidal anti inflammatory drugs). Ubat ini digunakan untuk merawat sakit tulang dan sendi.
Ubat ini merupakan salah satu penyebab utama pendarahan perut serta usus yang boleh mengakibatkan kematian.
Dianggarkan 30 peratus pesakit yang mengalami pendarahan perut dan yang berkaitan dengan ulser berpunca daripada pengambilan ubat tersebut.
Risiko ini meningkat sekiranya:
1. Pesakit yang mengamalkan ubat ini berumur 60 tahun ke atas.
2. Jumlah atau dos ubat NSDAIDS diambil dalam jumlah yang banyak dan digunakan dalam jangka masa yang lama.
3. Penggunaannya dikombinasikan dengan ubat steroid untuk merawat penyakit yang lain.
* Tabiat merokok. Risiko mendapat ulser adalah dua kali ganda di kalangan perokok. Bagaimanapun, ia bergantung kepada jumlah dan tempoh seseorang itu merokok.
Merokok menyebabkan sistem pertahanan pada bahagian dalaman perut berkurangan sekali gus memudahkan kesan asid berlaku ke atasnya.
* Tekanan (stress).
* Penyakit kronik. Penyakit paru-paru yang kronik, cystic fibrosis, sirosis hepar dan kegagalan buah pinggang boleh menyebabkan muntah darah.
* Faktor pemakanan. Risiko untuk mendapat ulser perut tidak mempunyai kaitan dengan pemakanan, walaupun sesetengah makanan boleh menyebabkan seseorang itu mengalami sakit perut.
* Tidak diketahui puncanya.
B. Esophageal varices
Keadaan ini terjadi apabila salur pembuluh darah di saluran makanan pecah disebabkan oleh tekanan darah portal yang tinggi. Pengaliran darah normal dari organ dalaman akan melalui salur darah portal sebelum melalui hepar dan masuk ke dalam jantung. 
Kerosakan hepar atau sirosis menyebabkan gangguan perjalanan darah ke hepar. Ini menyebabkan tekanan darah portal yang tinggi yang menghasilkan pengembangan salur darah di bahagian esophagus. 
Bila tekanan ini terlalu tinggi, salur darah ini akan pecah dan menyebabkan muntah darah yang serius. Selain itu ia juga berpunca daripada radang perut, ulser perut dan Mallory-Weiss Syndrome.
Lapisan dalam saluran makanan (esofagus) pecah apabila seseorang muntah secara keterlaluan seperti selepas meminum minuman keras atau wanita hamil yang mengalami alahan.
Keadaan ini mengakibatkan saluran pemakanan menjadi koyak kerana penolakan dari perut berlawanan dengan pengecutan saluran pemakanan. Dianggarkan lima hingga 10 peratus daripada kes muntah darah berpunca daripada masalah ini.
C. Radang salur makanan (Esofagitis)
Keadaan ini berlaku kesan daripada kandungan asid dari dalaman perut yang refluk atau tertolak ke dalam esophagus secara berulang dalam jangka masa yang lama. Ini menyebabkan saluran esophagus menjadi radang, terhakis dan membentuk ulser yang boleh berdarah.
DIAGNOSA
Pemeriksaan endoskopi akan dilakukan bagi membolehkan doktor mengenal pasti tempat berlakunya pendarahan tersebut. Pendarahan ini boleh berlaku sama ada di saluran pemakanan, perut atau usus kecil.
Pada masa yang sama, punca pendarahan juga boleh diketahui sama ada disebabkan oleh esophageal varices atau ulser.
RAWATAN
Rawatan awal adalah untuk menstabilkan keadaan pesakit dengan memasukkan cecair colloid atau saline. Sekiranya paras darah atau tekanan darah rendah, pesakit perlu dimasukkan darah.
Pesakit seterusnya akan menjalani pemeriksaan endoskopi dan rawatan akan terus dilakukan untuk menghentikan pendarahan bergantung kepada puncanya.
Melalui kaedah ini, pesakit akan diberi sama ada suntikan adrenaline atau kaedah heat probe bagi menghentikan pendarahan yang berpunca daripada ulser.
Bagaimanapun, jika pendarahan tersebut berpunca daripada varices, kaedah suntikan sclerotherapy atau banding di bahagian pembuluh darah esofagus akan dilakukan.
Ubat-ubatan akan diberi setelah punca pendarahan dikenal pasti.
Dianggarkan 80 peratus daripada ulser peptik yang diberi ubat-ubatan akan berhenti secara spontan.
Bagi mereka yang mengalami pendarahan berulang, rawatan endoskopi dan ubat-ubatan akan digunakan bagi mengurangkan kadar kematian.
Namun, sekiranya pendarahan tersebut tidak dapat dikawal atau dirawat dengan ubat-ubatan dan endoskopi, maka pesakit perlu menjalani pembedahan untuk mengeluarkan bahagian perut atau usus yang terlibat.
Kaedah ini adalah satu cara yang berkesan 

